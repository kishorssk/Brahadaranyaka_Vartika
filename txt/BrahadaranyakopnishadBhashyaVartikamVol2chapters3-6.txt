अथ तृतीयोऽध्यायः ।।
प्तमाप्तो मधुकाण्डार्थो याज्ञवल्कीयकाण्डगः ।।
अतः परं प्रयत्नेन श्रुत्या व्याख्यायते स्फुटम् ।। १ ।।
याज्ञवल्कीयमेतस्मान्मधुकाण्डादनन्तरम् ।।
काण्डं विचारभूयिष्ठमधुनाऽऽरभ्यते परम् ।। २ ।। 
ननु पूर्वं य उक्तोऽर्थः स एवेहापि भण्यते ।।
अनुरुक्तं न च न्याय्यमेकप्रवचनस्थयोः ।। ३ ।।
एकार्थत्वेऽपि च सति नैवास्य पुनरुक्तता ।।
याज्ञवल्कीयकाण्डस्य ह्युपपत्तिप्रधानतः ।। ४ ।। 
आगमोक्तिप्र नित्वं मधुकाण्डस्य वर्णितम् ।।
आगमार्थविशुद्ध्यर्थं युक्तीरत्र प्रवक्ष्यति ।। ५ ।। 
न चाऽऽगमस्य स्वातन्त्रयं युक्त्युक्तेरपनुद्यते ।।
अर्थान्तरत्वाद्युक्तीनां प्रमाणेभ्यो यतस्ततः ।। ६ ।। 
सर्वप्रमाणशेषत्वं युक्तीनामुपवर्णितम् ।।
शास्रान्तरेष्वपि तथा नातः स्वातन्त्र्यखण्डनम् ।। ७ ।। 
पदार्थविपया चेयं युक्तिस्तर्कोऽभिधीयते ।।
वाक्यार्थस्त्वागमादेव निरपेक्षमतो वचः ।। ८ ।। 
पौरुषेयवचःस्वेव युक्तेः प्राधान्यमिष्यते ।।
अनरोक्तौ तु तात्पर्यं युक्तेरर्थो न युक्तितः ।। ९ ।। 
प्रत्यक्षाद्यतिवर्तित्वाद्युक्त्यपेक्षा न विद्यते ।।
आगमार्थे, यथैवं स्याद्युक्त्यर्थे नाऽऽगमेक्षणम् ।। १० ।।
पुंस्वभावानुरोधेन युक्तिर्वेदेऽभिधीयते ।।
आगमस्य प्रवृत्तिस्तु मेयवृत्तव्यपेक्षया ।। ११ ।। 
ननूक्ता मधुकाण्डेऽपि दुन्दुभ्याद्युपपत्तयः ।।
आगमैकप्रधानत्वं कथं तस्येति भण्यते ।। १२ ।।
नैष दोषो यतस्तत्र युक्तीनामप्रधानता ।।
प्राधान्यं याज्ञवल्कीये युक्तीनामभिधीयते ।। १३ ।।
युक्त्यागमौ हि संभूय करस्थामलकादिवत् ।।
सुसूक्ष्ममपि सद्वस्तु शक्तौ ज्ञापयितुं यतः ।। १४ ।। 
युक्तयोऽतोऽभिधीयन्ते पूर्वपक्षादिसंश्रयाः ।।
याज्ञवल्कीय एतस्मिन्काण्डे जल्पोक्तिवर्त्मना ।। १५ ।। 
उद्गीथप्रमुखा येऽर्था मधुकाण्डे पुरोदिताः ।।
तेषामेव विशुद्ध्यर्थं विचारः क्रियतेऽधुना ।। १६ ।। 
दर्शनस्यास्य तेनात एकावाक्यत्वमिष्यते ।।
तथैवान्यपदार्थेषु तद्द्वयोरपि काण्डयोः ।। १७ ।। 
यदिदं कर्मणोऽशेपसाधनं मृत्युनाऽऽप्लुतम् ।।
स्वामिमन्रर्त्विगग्न्यादि त्वभिपन्नं वशीकृतम् ।। १८ ।। 
परिच्छेदकृदज्ञानं सासङ्गं मृत्युसंज्ञितम् ।।
केनायं यजमानोऽतो मृत्योराप्तेर्विमुच्यते ।। १९ ।। 
यन्मर्त्यसाधनं साध्यं मर्त्यं तदपि जायते ।।
साधनानुमितं साध्यं मुक्तिः केनात उच्यते ।। २० ।। 
होत्रर्त्विजाऽग्निना वाचा मृत्योराप्तेर्विमुच्यते ।।
इति प्रश्नप्रतिवचो याज्ञवल्क्योऽप्युवाच तम् ।। २१ ।। 
प्रवक्त याज्ञवल्क्योऽत्र तं पृच्छन्त्यश्वलादयः ।। 
सराजके समाजेऽयं विचारः क्रियते महान् ।। २२ ।। 
यजमानस्य येयं वाग्घोता चैतद्दूयं यदा ।।
अधिदैवात्मना वेत्ति स होतैवंविधो भवेत् ।। ३३ ।। 
अनन्तविग्रहः सोऽग्निर्होता मृत्योर्यथोदितात् ।।
यजमानस्य मुक्तिः स्यादतिमुक्तिस्तथैव च ।। २४ ।। 
आसुरात्साधनाद्दैवप्राप्तिर्मुक्तिरिहोच्यते ।। 
साध्यादप्यासुराद्दैवसाध्याप्तिरतिमुक्तिता ।। २५ ।। 
यथोक्तोपासनादेव कैवल्यं चेद्विवक्ष्यते ।।
ब्रह्मविद्या किमर्थेयं नान्यन्मुक्तेः फलं ततः ।। २६ ।। 
आसुरात्कर्मणो मृत्योरतिमुक्तिरिहोदिता ।।
कालात्कर्मातिरेकेण मृत्योमुक्तिरिहोच्यते ।। २७ ।। 
प्रयोगसमवाय्येव द्रव्यकर्त्रादिसाधनम् ।।
तत्प्रयोगावसाने च सर्वं तदपवृज्यते ।। २८ ।। 
प्रयोगावसितेस्तूर्ध्वं कालः प्राक्च प्रयोगतः ।।
क्षपयन्वर्ततेजस्रं सर्वं तत्कर्मसाधनम् ।। २९ ।।
तस्मात्कर्मातिरेकेण कालो मृत्युः प्रतीयताम् ।।
ततोऽपि मुक्तिर्वक्तव्येत्यत आरभ्यते परः ।। ३० ।। 
कालश्च द्विविधः प्रोक्त एकोऽहोरात्रलक्षणः ।।
तिथ्यादिलक्षणश्चान्यस्ताभ्यां मुक्तिरिहोच्यते ।। ३१ ।। 
उपस्थापयतः कर्म तथा क्षपयतो यतः ।।
अहोरात्रे ततो मृत्युस्ताभ्यां मुक्तिः कुतो भवेत् ।। ३२ ।। 
अव्यात्मं चक्षुरध्वर्युरधियज्ञं द्वयं रविः ।।
साक्षादनन्तदेहोऽयमिति ध्यायन्विमुच्यते ।। ३३ ।। 
आत्मावयव एवायं सूर्यश्चक्षुर्ममांशुमान् ।।
अध्वर्युरहमेवेति साक्षात्कृत्वा विमुच्यते ।। ३४ ।। 
कलावृद्धिक्षयाभ्यां तु पक्षयोरुभयोस्तथा ।।
चन्द्रः कर्तेह तत्प्राप्त्या पक्षाभ्यां विप्रमुच्यते ।। ३५ ।। 
ह्रासवृद्ध्योर्यतः कर्ता वायुश्चन्द्रमसस्ततः ।।
वायुनैवोपसंहारः प्राणोद्गात्रोरयं कृतः ।। ३६ ।। 
मनोऽध्यात्मं यदस्याभूद्ब्रह्मा चैवाधियज्ञगः ।।
तस्याधिदेवता चन्द्र इति माध्यंदिनश्रुतिः ।। ३७ ।। 
कर्मतः कालतो मृत्योर्मुक्तोऽयं स्वर्गमेष्यति ।।
तं प्रयास्यति केनायमाक्रमेणेति पृच्छ्यते ।। ३८ ।। 
स्वर्गलोकगतावत्र साधनं पृच्छ्यते यतः ।।
अन्तरिक्षमनाधारं गतौ हेतुनिषेधनम् ।। ३९ ।। 
न तु देहग्रहे प्रश्नः सति गन्तरि पृच्छ्यते ।।
अग्न्यादिदृष्टिभिश्चास्य देहः प्राक्प्रतिपादितः ।। ४०।। 
मनोऽधियज्ञं ब्रह्मैव ब्रह्मा चन्द्रोऽधिदैवतम् ।।
चन्द्रेण मनसा लोकमवष्टम्भेन यास्यति ।। ४१ ।।
अध्यात्मं प्राण एव स्यादुद्गाता योऽधियज्ञगः ।। 
स वायुरिति पाठे स्याद्व्याख्या माध्यंदिने त्वियम् ।। ४२ ।। 
यजमानश्रुतेरत्र पूर्वोद्गीथैकवाक्यतः ।।
यजमानो जपस्तत्र ज्ञानं नेत्यवसीयताम् ।। ४३ ।। 
संभाव्यते न यत्तत्र यजमानस्य मानतः ।।
अस्तु कामं तदुद्गातुर्नतु तद्यजमानगम् ।। ४४ ।। 
इतीत्युक्तपरामर्शो ह्यतिदेशार्थ उच्यते ।।
इतोऽन्यत्रातिमोक्षा ये तेऽप्येवमिति वीक्ष्यताम् ।। ४५ ।। 
अधिदैवात्मना तेषां दृष्टयः साधनात्मनाम् ।।
अतिमोक्षाः स्युः सर्वत्र यथोक्तादेव लक्षणात् ।। ४६ ।। 
फलवत्कर्मणां क्वापि किंचित्सामान्यसंश्रयात् ।। 
संपत्तिमर्हतां संपदल्पीयःकर्मसूच्यते ।। ४७ ।। 
यदि वा तत्फलस्यैव किंचित्सामान्यवर्त्मना ।।
संपादनं भवेत्संपदग्निहोत्रादिकर्मणि ।। ४८ ।। 
संपदा चेत्फलप्राप्तिरश्वमेधादिकर्मणाम् ।।
त्रयाणामपि वर्णानां तत्पाठः फलवान्भवेत् ।। ४९ ।। 
नातिभारोऽस्ति नो बुद्धेः शास्रं चेत्तत्परं भवेत् ।।
विदुषां श्रेयसेऽतोऽध्वा न क्वचित्प्रतिहन्यते ।। ५० ।। 
तिसृभिरिति संख्यार्थप्रश्ननिर्णयमब्रवीत् ।।
पुरोनुवाक्याद्युक्त्या तु संख्येयार्थविनिर्णयम् ।। ५१ ।। 
त्रैलोक्यसंख्यासामान्यात्स्यात्सर्वप्राणभृज्जभः ।।
सर्वप्राणभृतां यस्मात्र्रिष्वेवैतेषु संभवः ।। ५२ ।। 
उज्ज्वलत्वादिसामान्याद्देवलोकादिसंपदः ।।
फलसंपद एवैता नात्र कर्म विवक्ष्यते ।। ५३ ।। 
दीप्तिर्नादोऽधःशयनमाज्यमांसपयोम्भसाम् ।।
देवलोकादिसंपत्स्याद्दीप्तिमत्त्वादिसंभवात् ।। ५४ ।। 
वृत्त्यानन्त्यान्मनोऽनन्तं शब्दादीनामनन्ततः ।। 
विश्वेदेवान्मनोवृत्तीः संपाद्याऽऽनन्त्यसाम्यतः ।। ५५ ।।
अनन्तमेव तेनासौ सम्यग्ज्ञानेन विन्दति ।।
लोकं यथोक्तदृष्टिः सन्यजमानः फलं स्वयम् ।। ५३ ।। 
तिस्रः पुरोनुवाक्याद्या ऋचः पूर्वमुदीरिताः ।।
यास्ता एवात्र विज्ञेयाः स्तोत्रिया अपि नापराः ।। ५७ ।। 
गीतयस्त्वधियज्ञं ता अध्यात्मं कास्तु ता इति ।।
प्राणापानव्यानरूपा अध्यात्मं ताः प्रचक्षते ।। ५८ ।। 
जयो भूरादिलोकानां संख्यादित्वादिसाम्यतः ।।
अश्वलोऽप्युपरेमेऽथ स्वोक्तप्रश्नविनिर्णयात् ।। ५९ ।।
श्लोकानामादितः समष्ट्यङ्काः ५६८९ ।।
इति श्रीबृहदारण्यकोपनिषद्भाष्यवार्तिके तृतीयाध्यायस्य प्रथममश्वलब्राह्मणम् ।। १ ।। 
अथ द्वितीयं ब्रह्माणम् ।।
मृत्योर्मुक्त्यतिमुक्ती द्वे पूर्वस्मिन्ब्राह्मणे गते ।।
मृत्युरूपावधृतये परं ब्राह्मणमुच्यते ।। १ ।।
किंलक्षणेन ग्रस्तोऽयं मृत्युनेति प्रचोदिते ।।
ग्रहातिग्रहरूपेण ग्रस्तोऽयमिति कथ्यते ।। २ ।।
अधिभूताधियज्ञादिपरिच्छेदफलात्मकः ।।
मोहासङ्गास्पदो मृत्युर्ग्रहातिग्रहलक्षणः ।। ३ ।। 
इतो मुक्तस्य रूपाणि त्वग्न्यादीनि पुराऽब्रवम् ।।
उद्गीथब्राह्मणे पूर्वमश्वलब्राह्मणे तथा ।। ४ ।। 
फलं च ज्ञानयुक्तानां कर्मणामेतदिष्यते ।।
उत्पत्त्याद्यन्वयात्तस्मादनित्यं स्याद्घटादिवत् ।। ५ ।। 
अतो यथोक्तादेतस्मात्साध्यसाधनलक्षणात् ।।
संसारद्बन्धनान्मोक्षः कर्तव्यो ज्ञानहेतुतः ।। ६ ।। 
ज्ञानकर्मफलं दिव्यं यदि नाम पुरोदितम् ।।
ग्रहातिग्रहबन्धेन तथाऽपि सितमेव तत् ।। ७ ।।
वाङ्भनःप्राणरूपाणां त्र्यन्नात्मन्यपि संभवात् ।।
ग्रहातिग्रहरूपाणां नातो मुक्तः प्रजापतिः ।। ८ ।। 
वागादयो ग्रहा ज्ञाताश्चतुष्ट्वं चाविवक्षितम् ।।
अतिमोक्षातिदेशोक्तेस्तद्विशेषोऽथ भण्यते ।। ९ ।। 
ग्रहा घ्राणादयो ज्ञेया गन्धाद्यास्तदतिग्रहाः ।।
ग्रहैर्गन्धादयो ग्रस्ता ग्रहाश्चाऽऽत्मा च गोचरैः ।। १० ।। 
अपानेनाऽऽहृतो गन्धो घ्राणस्यैति वशं यथा ।।
चक्षुरादिग्रहास्तद्वत्प्राणादिसचिवैरिह ।। ११ ।। 
गन्धादिविषया धीस्थाः कर्मसंबोधिता यतः ।।
प्रयुञ्जते हि घ्राणादींस्ततस्ते स्युरतिग्रहाः ।। १२ ।। 
योऽयं मृत्युरिह प्रोक्तो मृत्युस्तस्यापि चापरः ।।
अस्ति नास्तीति वा ब्रूहि याज्ञवल्क्य यथातथम् ।। १३ ।। 
अस्ति चेदनवस्था स्यादनिर्मोक्षो न चेद्भवेत् ।।
इति प्रतिवचः कष्टं मत्वैनं पर्यपृच्छत ।। १४ ।। 
न कश्चिन्नियतो भावो मृत्युरित्युपदिश्यते ।।
विनाशको यतो मृत्युर्विनाश्यान्प्रति भण्यते ।। १५ ।। 
मृत्योरपि सतो मृत्युरस्त्येवेति मयोच्यते ।।
न चानवस्थेहाऽऽप्नोति सर्वमृत्युत्वकारणात् ।। १६ ।। 
सर्वान्नभक्षणादग्निर्मृत्युस्तावदसावपि ।।
अपामन्नं भवन्दृष्टो बह्वीनां तनुविग्रहः ।। १७ ।। 
अग्निर्हिरण्यगर्भो वा ह्यापस्तत्कारणं मताः ।।
कार्याणां मारणान्मृत्युः कारणं प्रथितं भुवि ।। १८ ।। 
प्रत्यग्याथात्म्यविज्ञानं मृत्युरज्ञानरूपिणः ।।
संसारहेतोर्मृत्योः स्यान्नापीहास्त्यनवस्थितिः ।। १९ ।।
निरुणद्धि यथा जन्म तन्नाशमपि तत्तथा ।।
प्रत्यग्याथात्म्यविज्ञानं नानवस्थाऽप्यतो भवेत् ।। २० ।। 
अन्येऽतो मृत्यवो गौणास्तैर्मृतौ स्यात्पुनर्जनिः ।।
प्राक्तनान्यपि जन्मानि सम्यग्ज्ञानं तु हन्ति नः ।। २१ ।। 
यथोक्त एव व्याख्याने युक्तेयं स्यात्फलश्रुतिः ।।
न तु निःशेषसंसारविध्वंसिन्यात्मबोधने ।। २२ ।। 
समस्तमृत्योस्तमसः सम्यगात्मावबोधनम् ।।
मृत्युस्तत्फलविज्ञप्त्यै परो ग्रन्थोऽवतार्यते ।। २३ ।। 
सम्यग्ज्ञातात्मयाथात्म्यो यदाऽयं म्रियते पुमान् ।।
किमुत्क्रामन्त्यतः प्राणा उताहो नेति भण्यताम् ।। २४ ।। 
उत्क्रान्तौ स्यादनिर्मोक्षो जन्मार्थं मरणं यतः ।।
अमृतिश्चाप्यनुत्क्रान्तौ सत्सु प्राणेषु का मृतिः ।। २५ ।। 
दुःशकोत्तरमित्येवं प्रश्नं मत्वाऽन्वपृच्छत ।।
आर्तभागो मुनिर्विद्वान्स च नेति तमब्रवीत् ।। २६ ।। 
अकर्त्रात्मपरिज्ञानाद्ध्वस्ताविद्यस्य सर्वतः ।।
देहान्तरग्रहाभावात्प्राणोत्क्रान्तेरसंभवः ।। २७ ।। 
यदैव सम्यग्विज्ञानं जातमस्याऽऽगमोक्तितः ।। 
प्राणाः सहेतवः सर्वे तदैवास्ता निरन्वयाः ।। २८ ।। 
नान्वयं सहते प्रत्यङ्न चापि व्यतिरेकताम् ।।
कौटस्थ्यैकत्वहेतुभ्यां प्रत्यग्याथात्म्यवस्तुनः ।। २९ ।। 
ध्वस्तध्वान्तस्य विज्ञानादतो हेतुफलात्मनाम् ।।
दृशौ स्यात्समवनयः सर्पादीनां यथा स्रजि ।। ३० ।।
न स्वकारणसंसर्गस्तस्य ज्ञानादपह्नुतेः ।।
निष्फलं च भवेज्ज्ञानं यदि कारणसंगतिः ।। ३१ ।। 
उत्क्रामन्ति न चेत्प्राणा नायं तर्हि मृतो भवेत् ।।
देहस्यैव मृतेर्नैवं जीवो न म्रियते सदा ।। ३२ ।। 
जीवापेतमिति ह्युक्तेर्जन्मादेश्च निषेधतः ।।
यत्संबन्धादचित्कोऽपि जीवतीत्यभिधीयते ।। ३३ ।। 
देहस्तस्य कथं मृत्युर्जीवस्येहोपपद्यते ।।
यतोऽतो देहमरणं प्रात्यक्ष्यादुपपद्यते ।। ३४ ।। 
प्राणा एव विलीयन्ते किंवाऽन्यदपि कृत्स्नतः ।।
प्रयोजकादि निःशेषं म्रियमाणाद्विपश्चितः ।। ३५ ।। 
प्राणमात्रविनाशे स्याद्भूयो जन्म प्रयोजकात् ।।
सप्रयोजकतन्नाशे मुक्तिरस्योपपद्यते ।। ३६ ।। 
किमेनं न जहातीति पृष्टो नामेत्यथाब्रवीत् ।।
न किंचिन्न जहातीति प्रसिद्धेरिदमुच्यते ।। ३७ ।। 
नाममात्रावशेषं तदित्युक्तौ गम्यते यतः ।।
न किंचिदवशिष्टं स्यादिति यद्वत्तथेह तत् ।। ३८ ।। 
शब्दार्थश्चाऽऽकृतिर्यस्मान्नातो नाम विनश्यति ।।
आनन्त्यं नित्यतैवास्य नाम्नो न व्यक्तिभूरिता ।। ३९ ।। 
मृत्योः प्रयोजकं यत्स्याद्ग्रहातिग्रहरूपिणः ।।
तत्स्वरूपावधृतये प्रारब्धैषोत्तरा श्रुतिः ।। ४० ।।
वैश्वानरवरादत्र केचिदाहुर्महाधियः ।।
देहद्वयविमोकेऽपि नैव मुक्तः पुमानिति ।। ४१ ।। 
नाममात्रावशेषोऽसावन्तरालेऽवतिष्ठते ।। 
परात्मनः परिच्छिन्नोऽविद्ययोषररूपया ।। ४२ ।। 
उच्छिन्नकामकर्माऽसौ कृत्स्नतत्फलभोगतः ।।
उच्छिन्नाशेषबुद्ध्यादिस्तत्कारणपरिक्षयात् ।। ४३ ।। 
अद्वैतदर्शनेनास्य द्वैतदृष्ट्यपनुत्तये ।।
पर आरभ्यते ग्रन्थो ब्रह्मविद्यावबुद्धये ।। ४४ ।। 
अत्र यत्प्रतिवक्तव्यं तदुक्तमसकृत्पुरा ।।
जिह्रेम्यत्र पुनर्वक्तुं पुनरुक्तगिरा भृशम् ।। ४५ ।। 
भाष्योपात्तमतो ब्रूमो नानुपात्तं कथंचन ।।
पिष्टपेषणवत्सर्वं पूर्वपक्षोक्तिदूषणम् ।। ४६ ।। 
द्वैतदृष्ट्यैव निःशेषद्वैतकार्यपरिक्षयात् ।।
न भूतमात्रोपादाने बीजमस्ति मनागपि ।। ४७ ।। 
पुमर्थावसितेः शास्रं कृतार्थं विनिवर्तते ।।
अद्वैतदर्शनेनातो नास्ति किंचित्प्रयोजनम् ।। ४८ ।। 
अद्वैतदर्शनार्थाय शास्रारम्भोऽत एव च ।।
नैवोपपद्यते कृत्स्नपुरुषार्थावसानतः ।। ४९ ।। 
उपपन्नस्तदारम्भो मिथःकार्यपृथक्त्वतः ।।
द्वैताद्वैतात्मसंदृष्ट्योर्दन्तोलूखलयोरिव ।। ५० ।। 
आसङ्गकार्यमुच्छिन्नं द्वैतदृष्ट्याऽऽत्मनो यतः ।।
आसङ्ग एव भूतानामुपादानमिहेष्यते ।। ५१ ।। 
स एष द्वैतदृष्ट्याऽत्र कर्मपक्षो निराकृतः ।।
कामश्च वासनाः सर्वा माहारजनपूर्विकाः ।। ५२ ।। 
सर्वं चेद्विनिवृत्तं स्यात्किमन्यदवशिष्यते ।।
तत्परिच्छेदि विज्ञानमविद्यैवावशिष्यते ।। ५३ ।।
कर्माऽऽरम्भे विकर्त्रेव स्वाश्रयस्य सदेष्यते ।।
इयत्ता कारकावस्था परिच्छिज्ज्ञानमेव तु ।। ५४ ।। 
सैषाऽविद्या परिच्छेत्री ययाऽयं परमात्मनः ।।
संसारित्वं परिच्छिन्नो विज्ञानात्मत्वमश्नुते ।। ५५ ।। 
निवृत्तो द्वैतविषयाद्यद्यप्येष तथाऽपि तु ।।
संसारावस्थ एवाथं द्वैतत्वाद्ब्रह्मभेदतः ।। ५६ ।। 
यतोऽनवसितं वाक्यं पुमर्थानवसानतः ।।
प्रवर्तते पुरेवातो ब्रह्मण्यप्ययसिद्धये ।। ५७ ।। 
एकवाक्यत्वमेतस्माद्दूैताद्वैतार्थवाक्ययोः ।।
मोहाध्वस्तेर्न चाशेषः पुरुषार्थः समाप्यते ।। ५८ ।। 
परिच्छेदं हि यत्कार्यं तदेव विनिवर्तते ।।
ध्वान्तोच्छित्तौ विकर्तुत्वं कर्मणस्त्वनुवर्तते ।। ५९ ।। 
आसङ्गश्च तथैवाऽऽस्ते ते एते सङ्गकर्मणी ।।
अनिवृत्ते सती भूयोऽविद्यां जनयितुं क्षमे ।। ६० ।। 
अविनिर्भागवृत्तित्वात्सर्वदैव परस्परम् ।।
न चाविशुद्धे द्वैतार्थे शक्यमद्वैतमीक्षितुम् ।। ६१ ।। 
इत्यादिपूर्वपक्षोक्तिदूषणेष्वाभिधास्यते ।।
ग्रन्थभूयस्त्वसंत्रासान्नेह कृत्स्नोऽभिधीयते ।। ६२ ।। 
भूरि दूषणमत्रोक्तं श्रुत्या च स्वयमेव च ।।
पुरुषो वा इति ह्युक्त्या तथाऽस्मादिति वाक्यतः ।। ६३ ।। 
कारणादक्षरादन्नं पुरुषेणेह कर्मणा ।।
अव्याकृतादिभावेन व्रीह्यादित्वाय जन्यते ।। ६४ ।। 
तत्रैवं सति यद्येतद्येतैव हि केवलम् ।।
न जन्यतेऽतः क्षीयेत न त्वेतन्नेह जन्यते ।। ६५ ।। 
नित्यं भुङ्क्ते यथैवान्नमात्मा वाग्देहबुद्धिभिः ।।
अक्षीणैः कर्मसंतानैस्तथैव जनयत्यपि ।। ६६ ।। 
भूतानि क्षीयमाणानि कर्मणा परमात्मनः ।।
पुरुषेणेह जन्यन्ते तस्मात्स पुरुषोऽक्षितिः ।। ६७ ।। 
पूर्वकर्मोपभोगो यः पुरुषाणां शुभाशुभः ।।
तस्मादासङ्गवैशेष्यादन्यस्य प्रक्रिया पुनः ।। ६८ ।। 
तत्रैवं सति सासङ्गाः प्रायेण प्राणिनो यतः ।।
अतः कामाशयवशात्सृज्यतेऽन्नं मुहुर्मुहुः ।। ६९ ।। 
क्षीयन्तेऽन्याश्च भोगेन चीयन्तेऽन्याश्च कर्मणा ।।
भूतमात्राः प्रदीपस्य संतानेनार्चिषो यथा ।। ७० ।। 
परस्परात्तृभोज्यत्वसंस्कारोपनिबन्धनम् ।।
विज्ञानात्मभिरारब्धं बंभ्रमीत्यखिलं जगत् ।। ७१ ।। 
विज्ञानात्मा हि यः कश्चित्कर्मणा येन केनचित् ।।
साधियूताधिदैवस्य जगतः सर्गकारणम् ।। ७२ ।। 
श्रुत्यैतत्स्वयमेवोक्तं कर्म न क्षीयते यथा ।।
दैववागादिसंपत्तिस्तथा त्र्यन्नात्मदर्शिनः ।। ७३ ।। 
इदं तत्तदिदं चेति त्रिषु कालेषु नित्यताम् ।।
प्राहास्य विद्यमानस्य विक्रियामात्रमेव तु ।। ७४ ।। 
यद्यत्कामयते चास्मादविद्याकामकर्मणाम् ।।
ब्रह्मण्यवस्थितस्यापि त्वक्षयत्वं श्रुतिर्जगौ ।। ७५ ।। 
कृत्स्नप्राप्त्या क्षयो नातो विद्यते कामकर्मणोः ।।
प्रमाणासंभवात्तस्मादसमीचीनमुच्यते ।। ७६ ।। 
व्यक्ततायाः क्षयो यस्तु कारणात्मतया श्रुतः ।।
तादृक्क्षयः सुषुप्तेऽपि नैवास्माभिर्निवार्यते ।। ७७ ।। 
प्रत्यक्तत्त्वपरिज्ञानजन्मैव ध्वंसहेतुताम् ।।
द्वैतस्यैति पुमर्थश्च नातोऽन्यत्किंचिदिष्यते ।। ७८ ।। 
तमेतमिति च तथा सर्वेषामपि कर्मणाम् ।।
प्रत्यग्ज्ञानसमुत्पत्तौ विनियोगः प्रदर्शितः ।। ७९ ।। 
भिद्यते हृदयग्रन्थिश्छिद्यन्ते सर्वसंशयाः ।।
क्षीयन्ते चास्य कर्माणि तस्मिन्दृष्टे परावरे ।। ८० ।। 
भोगक्षयेण काम्यानां निषिद्धानां च कर्मणाम् ।।
क्षय आरब्धकार्याणां ज्ञानिनोऽपि, न बोधतः ।। ८१ ।। 
आभवादर्जितानां तु सर्वेषामपि कर्मणाम् ।।
क्षयोऽनारब्धकार्याणां सम्यग्ज्ञानप्रसूतितः ।। ८२ ।। 
ज्ञानोत्पत्तौ क्षये मानं कर्मणां विद्यते यथा ।।
कृत्स्रप्राप्त्या क्षये मानं न तथा किंचिदिष्यते ।। ८३ ।। 
परिच्छेत्री न चाविद्या तमोरूपा हि सा यतः ।। 
आच्छादिकाऽतः सा युक्ता समस्तव्यस्तरूपिणः ।। ८४ ।। 
न चापि मिथ्याविज्ञानं परिच्छेदकमिष्यते ।।
परिच्छिनत्ति किं व्योम नीलज्ञानं मनागपि ।। ८५ ।। 
सतो हि व्यञ्जकं मानं, न तु तत्कुम्भकारवत् ।।
मेयवस्त्वनुरोधित्वात्परिच्छेदकता धियः ।। ८६ ।। 
यथावस्त्वनुरोधित्वमज्ञनस्यापि चेन्मतम् ।।
मुक्ते मेये सदा मुक्तिर्बन्धो वा स्याद्विपर्यये ।। ८७ ।। 
नाऽऽत्माऽनान्मीयकार्यस्य स्यादुपादानकारणम् ।।
अतादात्म्यान्न हि घटं जनयन्तीह तन्तवः ।। ८८ ।। 
परात्मनः स्वतोऽविद्या बहिष्ठे कामकर्मणी ।।
आगते नत्वविद्याया भवतैवैतदुच्यते ।। ८९ ।। 
न चाप्यविद्यामसतीं शक्नुतः कामकर्मणी ।।
तदकारणतः कर्तुं मृत्स्नेभाश्वादिकं यथा ।। ९० ।। 
न चात्यन्तासतो जन्म कुर्याल्लोकेऽपु कारणम् ।।
नर्ते धरां सुवृष्ट्याऽपि पद्मिनीसंभवोऽम्बरात् ।। ९१ ।। 
ब्रह्मैव चेदविद्याया जन्मनः कारणं मतम् ।।
तस्मिन्सति समुच्छित्तिरविद्यायाः कथं भवेत् ।। ९२ ।। 
आत्यन्तिकी समुच्छित्तिः स्याच्चेन्मोहस्य कारणे ।।
सत्येव नश्वरस्यास्य स्वतः किं साधनैर्वद ।। ९३ ।। 
न चेत्ते शक्नुतोऽविद्यां रक्षितुं कामकर्मणी ।।
विद्यमानां विनष्टां तु कर्तुं ते शक्नुतः कथम् ।। ९४ ।। 
कामकर्मादिहानेऽपि यद्यविद्याऽवशिष्यते ।।
नेतीति वचसो व्याख्या तथा सति विरुध्यते ।। ९५ ।। 
नेतीति प्रथमः शब्दो मूर्तामूर्तनिषेधकृत् ।।
द्वितीयो नेति यः सोऽथ भावनाप्रतिषेधकृत् ।। ९६ ।। 
भावनादिविशेषेषु यच्छान्तेष्ववशिष्यते ।।
निष्कलं तत्परं ब्रह्म नेति नेत्युपदिश्यते ।। ९७ ।। 
ज्ञातं ब्रह्म यथावच्च न चापागात्ततस्तमः ।।
इत्येतदविरुद्धं स्यात्प्रसादाज्जातवेदसः ।। ९८ ।। 
द्वैतार्थस्य विशुद्धिश्च कीदृश्यत्र विवक्षिता ।।
अद्वैतानभिसंबन्धो नाशो वा मलशुद्धिवत् ।। ९९ ।। 
समस्तव्यस्तसंदृष्टौ नाद्वैताद्वैूतता पृथक् ।। १०० ।। 
तयोरैकात्म्यतो युक्ता नापि तन्नाश इष्यते ।।
नष्टे द्वैतेऽखिले न स्यात्समस्तव्यस्तदर्शनम् ।। १०१ ।। 
शीतोष्णयोरिव कथं परस्परविरोधिनोः ।।
एकत्र समवायः स्यात्समस्तव्यस्तधर्मयोः ।। १०२ ।। 
अपूर्वादिषु जीवत्सु श्रुतिवाक्येषु शक्यते ।।
नेश्वरेणापि निर्वक्तुं समास्तव्यस्तताऽऽत्मनः ।। १०३ ।। 
न च कुम्भादिवदृष्टिरात्मनोऽव्यतिरेकतः ।।
अनात्मत्वप्रसक्तिः स्याद्रष्टृदृश्यप्रभेदतः ।। १०४ ।। 
नो चेत्समस्तदृष्ट्यौव व्यस्तदृष्टिः समाप्यते ।।
आत्मनीति श्रुतेर्वाक्यप्रमाणं प्रसज्यते ।। १०५ ।। 
येनाश्रुतं श्रुतमिति कस्मिन्न्विति तथा वचः ।।
इत्यादि सुविरुद्धं स्यान्न चापीहापरा मितिः ।। १०६ ।। 
समस्तव्यस्तसंदृष्टौ न किंचिदपि दृश्यते ।।
पूर्णाज्ञानैकहेतुत्वाद्रज्जुसर्पादिदृष्टिवत् ।। १०७ ।। 
अणून्प्रत्येकशः सर्वान्स गृह्णीयादयत्नतः ।।
द्वैतभेदानिमान्सर्वानेकैकस्य न वेत्ति यः ।। १०८ ।।
सर्वेष्वपि च दृष्टेषु द्वेतभेदेषु केनचित् ।।
आनन्त्यं ब्रह्मता चास्य दुर्घटा स्यात्तथा सति ।। १०९ ।। 
द्रव्यदृष्ट्या समीक्ष्यन्ते धर्मा नीलादयो यथा ।।
आत्मदृष्ट्या तथेक्ष्यन्ते नानात्मानो विरोधतः ।। ११० ।। 
तथाचेहाऽऽगमवचः पराञ्चीति विरुद्धताम् ।।
आत्मानात्मार्थसंदृष्ट्योः स्फुटं नः प्रत्यपीपदत् ।। १११ ।। 
आत्मा वा अर इत्युक्तौ नैवानात्मेक्षणे विधिः ।।
अनूद्यैव यथाप्राप्तमात्मदृष्टिर्विधीयते ।। ११२ ।। 
यत्र यत्र विधिर्दृष्टस्तत्र तत्राऽऽत्मकर्मकः ।।
कृत्स्नानात्मानुवादेन प्रत्यग्दृष्टिर्विधीयते ।। ११३ ।। 
साध्यसाधनसंबन्धविज्ञानं नान्यतः श्रुतेः ।।
तदन्येषु पदार्थेषु प्रत्यक्षादिप्रमाणतः ।। ११४ ।। 
सर्वमानातिवर्त्यात्मप्रतिपत्तौ ततः श्रुतिः ।।
निमित्तत्वेन सन्मानं सुषुप्तोत्थापकोक्तिवत् ।। ११५ ।। 
मन्त्राम्नायोऽप्युपन्यस्तो यथेह न विरुध्यते ।।
तथोदर्के प्रवक्ष्यामः सर्वं भद्रं ततोऽस्त्विदम् ।। ११६ ।। 
परापरत्वभेदेन द्वे विद्ये समुदीरिते ।।
विद्याविद्ये इहोच्येते तमोवस्त्ववसानतः ।। ११७ ।। 
तपो विद्या च विप्रस्य निःश्रेयसकरं परम् ।।
तपसा कल्मषं हन्ति विद्ययाऽमृतमश्नुते ।। ११८ ।। 
ध्वस्ताध्यात्मादिसंभेदः प्रत्यङ्भोहैकमात्रभाक् ।।
द्रष्टव्य इत्यादिविधौ प्रवर्तेत जडः कथम् ।। ११९ ।। 
इत्यादि पूर्वमेवोक्तं दूषणं दूषितात्मनाम् ।।
आत्मानमेवेत्यत्रैव न भूयोऽत्राभिधीयते ।। १२० ।। 
सुविस्पष्टार्थतो भाष्यं टीकां नैव व्यपेक्षते ।।
तस्माद्भाष्याक्षरैरेव शेषोऽर्थोऽत्र प्रतीयताम् ।। १२१ ।। 
ग्रहातिग्रहरूपं तत्प्रयुक्तं केन बन्धनम् ।।
प्रयोजकावधृतये याज्ञवल्क्येत्युवाच ह ।। १२२ ।। 
कर्माश्रयत्वतो लिङ्गादविद्वानिह गृह्यते ।।
प्रकृताया विभक्तेश्च विभक्त्यन्तरसंश्रयात् ।। १२३ ।। 
यत्रास्याविदुषः पुंसो मृतस्याऽऽयुष्परिक्षयात् ।।
स्वयोनिं वाक्समप्येति वातं प्राणोऽनुगच्छति ।। १२४ ।। 
अग्न्यादिदेवतांशा ये भोगार्थं कर्मणाऽर्जिताः ।।
वागादिशब्दैरुच्यन्ते त एवात्र न पौरुषाः ।। १२५ ।। 
पुंसः कर्मक्षये स्वांशान्संहरन्ति यथायथम् ।।
अग्न्यादिदेवताः सोऽयमुपसंहार उच्यते ।। १२६ ।। 
पुंसो देहग्रहे भूयो देहस्थानेषु देवताः ।।
अंशं निदधति स्वं स्वं कर्मभोगप्रसिद्धये ।। १२७ ।। 
हृद्याकाश इहाऽऽमेति स्यादाकाशाप्ययत्वतः ।।
प्रश्नस्य विषयत्वेन विज्ञानात्मोपयोगतः ।। १२८ ।। 
अधिष्ठातृवियुक्तानि न्यस्तदात्रोपमानि हि ।।
वागादिकरणानीति नालं पुंभोगसिद्धये ।। १२९ ।। 
विदेहदेवतः कायं भवत्येष पुमानिति ।।
आश्रयं केति पुंसोऽसावप्राक्षीन्मुनिसत्तमम् ।। १३० ।। 
किं कारणात्मतामेति किंवा केनचिदात्मना ।।
अवतिष्ठत एवायं किवा कर्मैव संश्रितः ।। १३१ ।। 
गुणान्वा यदि वेशानं कालं वा दैवमेव वा ।।
यदृच्छां संततिं शून्यं विनाशं वेति भण्यताम् ।। १३२ ।। 
प्रश्नेन भावितस्तुष्टः पाणिमस्याग्रहीदृषिः ।।
अन्यासाधारणं प्रश्नमप्राक्षीदिति विस्मितः ।। १३३ ।। 
असाधारण्यसिद्ध्यर्थमावामेवेत्यतोऽवदत् ।। 
विद्यागुप्तिश्च बहुशः श्रुतावपि समीक्ष्यते ।। १३४ ।। 
आवयोरेव विज्ञानं यथेदं प्रागभूदितः ।।
आवामेव तथैवोर्ध्वं वेदिष्यावो यथोदितम् ।। १३५ ।। 
सजने प्रश्न एतस्मिन्ख्याप्यमाने त्वयोदिते ।।
 न सिध्येदावयोरुक्तं प्रयोजनमिदं ध्रुवम् ।। १३६ ।। 
न त्वन्योक्तिपरित्रासाद्याज्ञवल्क्योऽब्रवीदिदम् ।।
जल्पे वाद्यतिरेकेण नान्यो वक्ति यतस्ततः ।। १३७ ।। 
परिशिष्टानपि प्रश्नानुत्क्रम्य व्याकरोदसौ ।।
सजनादिति नातः स्यादन्योक्तिभयकारणम् ।। १३८ ।। 
साध्वेतदिति संभाव्य सजनादुत्ससर्पतुः ।।
याज्ञवल्क्यार्तभागौ तावुत्क्रम्य च जजल्पतुः ।। १३९ ।। 
सजनात्तावथोत्क्रम्य मिथस्तत्र यदूचतुः ।।
तत्सर्वं श्रुतिराचख्यावस्मत्प्रियचिकीर्षया ।। १४० ।। 
कर्मादिपरतन्त्रत्वात्स्वाश्रयो नायमिष्यते ।।
संसारभूमिवर्तित्वान्न चाऽऽत्मा कारणाश्रयः ।। १४१ ।। 
अचित्कत्वात्प्रधानादि पुंसो न स्थानमिष्यते ।।
न कर्म तत्फलं वेत्ति न च कस्यैति संगतिम् ।। १४२ ।। 
न चेश्वरे स्थितिस्तस्य शास्रानारम्भसक्तितः ।।
कृतनाशाकृतप्राप्ती प्राप्नुतो नुस्तथा सति ।। १४३ ।। 
दैवाधिष्ठित एवायं कर्मकालवशानुगः ।।
प्रवर्ततां चेत्पुरुषो नैवमप्युपपद्यते ।।
जडत्वादिति पूर्वोक्तो दोषोऽत्रापि च विद्यते ।। १४४ ।। 
सदेवताकं पूर्वोक्तं समर्थमिति चेन्मतम् ।। १४५ ।। 
प्रवृत्तिरप्रवृत्तिर्वा देवतैश्वर्यतः सदा ।।
नियमे हेत्वसद्भावान्न स्यान्नैयमिकी स्थितिः ।। १४६ ।। 
न चापि केवलं कर्म पुंसः स्यादाश्रयो यतः ।।
अचेतनत्वानित्यत्वदोषदुष्टं पुरोदितम् ।। १४७ ।। 
मयाऽयमनुयातव्यः कर्ता चायं ममाभवत् ।।
कालादिविषयं ज्ञानं ध्वंसिनः कर्मणः कुतः ।। १४८ ।।
यत एवमतः सर्वे कालदैवेश्वरादयः ।।
कर्मप्रधानाः पुंसः स्यादाश्रयोऽयमनुत्तमः ।। १४९ ।। 
इठो यदृच्छा नियतिः कारणत्वेन नाऽऽश्रिताः ।।
संततौ चानवस्थानान्नाऽऽश्रयत्वं प्रमाणतः ।। १५० ।। 
न कर्म पूर्वस्कन्धेषु नष्टन्वादुपपद्यते ।।
न चेह परिणामः स्यादुत्तरस्कन्धसंगतौ ।। १५१ ।। 
अनिष्ठितं न कर्मापि फलायालं भवेत्कचित् ।।
न चैकत्रैकदा स्थानं विरोधाज्जन्मनाशयोः ।। १५२ ।। 
न च स्कन्धातिरेकेण स्थिरः कश्चिदपीष्यते ।।
भोगमोक्षाभिसंबन्धी यं प्रत्येतत्प्रवर्तते ।। १५३ ।। 
अनारम्भश्च शून्येऽपि यथाऽयमुपलभ्यते ।।
मितेश्चासंभवाच्छून्यं सर्वथा नोपपद्यते ।। १५४ ।। 
यत एवमतो न्याय्यं कर्मैवास्य समाश्रयः ।।
संसारभूमौ पुंसः स्यात्कालादेस्तत्प्रधानतः ।। १५५ ।।
कर्मप्राधान्यमेवातः स्वयमेवाब्रवीच्छ्रुतिः ।।
कालदैवेश्वरादिभ्यः कालादेस्तत्प्रयुक्तितः ।। १५६ ।। 
सति कर्मणि वैचित्र्यं भूतानामुपपद्यते ।।
कर्मशब्देन विद्या च भावना कर्म चोच्यते ।। १५७ ।। 
देहारम्भे न शुद्धस्य कर्मणः शक्तिरिष्यते ।।
तस्मात्र्रितयमप्येतत्कर्मशब्देन भण्यते ।। १५८ ।।
कारणानां यथोक्तानां यच्च तौ प्रशशंसतुः ।।
कर्मैवोक्तेषु सर्वेषु प्रशशंसतुरादरात् ।। १६० ।। 
कारणत्वाविशेषेऽपि किं प्रधानमितीक्षणे ।।
कर्मणः स्यात्प्रशंसैवं तत्प्राधान्योपपत्तितः ।। १६१ ।। 
वशीकृत्येश्वरादीनि कारणानि स्वतन्त्रवत् ।।
कर्म सिध्यद्यतो दृष्टं प्रधानं कर्म तेन तत् ।। १६२ ।। 
क्रियां प्रत्यगुणीभूतं नेश्वराद्यपि सिध्यति ।।
कर्मातस्तेषु सर्वेषु प्रधानमिति भण्यते ।। १६३ ।। 
यस्मादेवतः प्रेतो देवताविरहेऽपि ना ।।
देहादस्मात्परिभ्रष्टः कर्मप्राधान्यसंश्रयात् ।। १६४ ।।
पुण्यः पुण्येन भवति पापः पापेन कर्मणा ।।
इति श्रौतं वचो ज्ञेयमागमैकप्रमाणतः ।। १६५ ।। 
श्लोकानामादितः समष्ट्यङ्काः ५८५४ 
इति श्रीबृहदारण्यकोपनिषद्भाष्यवार्तिके तृतीयाध्यायस्य द्वितीयमार्तभागब्राह्मणम् ।। २ ।। 
अथ तृतीयं ब्राह्मणम् ।
संसारान्मुच्यमानानां तथा संसरतामिह ।।
देहादिनाशे तुल्येऽपि तत्रैकेषां पुनर्भवः ।। १ ।। 
देहाद्यात्यन्तिकी हानिरन्येषां यत्र कारणे ।। 
सति चासति चैवं स्यात्तत्प्रयोजकमीरितम् ।। २ ।। 
ग्रहातिग्रहरूपस्य मृत्योः कर्मेति निश्चितम् ।।
कीयती कर्मणस्तस्य व्याप्तिः स्यादिति भण्यते ।। ३ ।। 
साधारण्यविशेषाभ्यां कर्मणश्च व्यवस्थितिः ।।
विशेषावस्था प्रागुक्ता सामान्यं त्वधुनोच्यते ।। ४ ।। 
संसारे कियती व्याप्तिरभिव्यक्तस्य कर्मणः ।।
सामान्यात्मविशेषाभ्यामित्येतद्भुज्युनोच्यते ।। ५ ।। 
प्रत्यग्याथात्म्यमोहस्य कायेयत्तेह भण्यते ।। 
एतस्यां सम्यगुक्तायां नानुक्तमवशिष्यते ।। ६ ।। 
भ्रूणहत्याश्वमेधाभ्यां न परं पापपुण्ययोः ।।
इत्येवं धर्मकाराणामपि वाक्यानि कोटिशः ।। ७ ।।
पापस्य कर्मणः कार्यमन्यत्रापि मितं यतः ।।
नेहातो भण्यते  भूयोऽनर्थत्वाच्चाप्यनादरः ।। ८ ।। 
स्वतश्च तज्जिहासायाः सिद्धत्वान्नेह कीर्त्यते ।। 
परमोदारफलता त्वश्वमेधाख्यकर्मणः ।। ९ ।। 
निःशेषपुरुषार्थानां पुण्यं कर्म हि साधनम् ।।
इत्याहुः श्रुतयः सर्वाः स्मृतयश्चाप्यनेकशः ।। १० ।। 
पुरुषार्थत्वसामान्यात्स्वर्गादिपुरुषार्थवत् ।।
मुण्यसाधनताशङ्का मुक्तेरपि यतस्ततः ।।
तदाशङ्कानिवृत्त्यर्थं प्रारब्धैषोत्तरा श्रुतिः ।। ११ ।।
ज्ञानोपबृंहितस्यापि क्रतुराजस्य कर्मणः ।।
संसारविषयैवाऽऽप्तिर्मक्तौ सा न मनागपि ।। १२ ।। 
प्रत्यग्याथात्म्यसंमोहः क्रियाकारकरूपवान् ।।
प्रथतेऽपास्तनिःशेषक्रियाकारकवस्तुनि ।। १३ ।। 
अनिर्ज्ञातात्मयाथात्म्यैर्यत्तु कैश्चिदिहोच्यते ।।
फलाभिसंधिरहितं विद्येतं कर्म मुक्तये ।। १४ ।। 
बन्धहेत्वपि मोक्षाय विरुद्धफलकृद्यथा ।।
विषदध्यादिवदिति तथोदाहृतिरुच्यते ।। १५ ।। 
इत्युक्तपरिहारार्थं नैतत्सम्यगितीर्यते ।।
अनारभ्यत्ववचनं तद्धेतुप्रतिपत्तये ।। १६ ।। 
आरभ्यत्वाभ्युपगमे मुक्तेस्तत्स्याद्यथोदितम् ।।
अनारभ्या त्वियं मुक्तिस्तत्सिद्धेर्ज्ञानहेतुतः ।। १७ ।। 
ब्रह्म वा इदमित्युक्तेः प्रागपि ज्ञानजन्मतः ।।
जगद्ब्रह्मात्मसंसिद्धेर्नातो मुक्तिः क्रियोद्भवा ।। १८ ।। 
यदि वस्तु स्वतो मुक्तं परतो बद्धमिष्यते ।।
मोक्षाय यत्नः फलवांस्तदा स्यान्न विपर्यये ।। १९ ।। 
विद्याऽभिव्यञ्जिकैवेयं स्वतः सिद्धस्य वस्तुनः ।।
आरम्भकत्वं जगति तस्या नैवोपपद्यते ।। २० ।। 
अज्ञानमात्रव्यवधौ वस्तुनि व्यापृतिर्मितेः ।।
आरभ्येऽर्थेऽफलं ज्ञानं व्यञ्जकत्वात्प्रदीपवत् ।। २१ ।। 
न चाविद्यातिरेकेण मुक्तेर्बन्धोऽन्य इष्यते ।।
निवृत्तिः क्रियते यस्य विद्येतेनेह कर्मणा ।। २२ ।। 
अविद्यानाशमात्रश्व मोक्ष आत्मन इष्यते ।।
यतस्ततोऽतिरेकेण मोक्षोऽनित्यो भवेद्ध्रुवम् ।। २३ ।। 
सम्यग्ज्ञानातिरेकेण न चान्येनास्ति निह्नुतिः ।।
प्रयङ्भोहस्य नातः स्याज्ज्ञानकर्मसमुच्चयः ।। २४ ।। 
निर्ज्ञातविषयत्वाच्च कर्मशक्तेर्जगत्यपि ।।
दृष्टं हि कर्मणः कार्यमुत्पत्त्यादिचतुष्टयम् ।। २५ ।। 
उत्पत्त्याप्तिविकारा हि संस्कारश्च क्रियाफलम् ।।
नातोऽन्यत्कर्मणः कांर्य नातो मुक्तौ तदिष्यते ।। २६ ।। 
न चान्यतम एतेषां मोक्षो युक्त्योपपद्यते ।।
उत्पत्त्यादिप्रकाराणामनित्यत्वसमन्वयात् ।।  २७ ।। 
अविद्यामात्रव्यवधिर्यतो मोक्षोऽभ्युपेयते ।।
तदन्यव्यवधाने हि प्रमाणं नोपपद्यते ।। २८ ।। 
विनाशिफलवत्त्वं चेत्केवलस्यैव कर्मणः ।।
विद्येतस्य तु तस्यैव फलं ध्रौव्यं भवेदिति ।। २९ ।। 
पूर्वशक्तिनिरासेन शक्त्यन्तरसमुद्भवः ।। ३० ।।
वस्त्वन्तरसमायोगाद्विषादेर्दृश्यते यतः ।।
प्रमाणासंभवान्मैवं वोचो लोकिकवस्तुवत् ।। ३१ ।। 
नाऽऽगमादपरं मानं मुक्तावभ्युपगम्यते ।।
विषदध्यादिवत्तस्मान्नैतत्सूक्तं भवेद्वचः ।। ३२ ।। 
उक्तकार्यातिरेकेण विषदध्यादिवन्मितिः ।।
कार्यान्तरसमुत्पत्तौ कर्मणोऽपि न विद्यते ।। ३३ ।।
साध्यावृत्त्यात्मकं ज्ञानं कर्मैवावस्तुतन्त्रतः ।।
ज्ञानं हि वस्तुतन्त्रं स्यान्न तु तत्कारकाश्रितम् ।। ३४ ।। 
कर्मेतं कर्म तेनेदृग्विद्येतं न कथंचन ।।
क्रियासमुच्चयोऽतोऽयं न तु विद्यासमुच्चयः ।। ३५ ।। 
साध्यसाधनसंबन्ध आगमैकप्रमाणकः ।।
मुक्तेश्च साधनत्वेन कर्म नैव श्रुतं श्रुतौ ।। ३६ ।। 
अज्ञानहानं नो मुक्तिस्तस्याः कर्म न साधनम् ।।
न हि कर्म तमो हन्ति तमसीवोत्थितं तमः ।। ३७ ।। 
अविद्यैकोद्भवत्वं स्याद्यद्यपि ज्ञानकर्णणोः ।।
मेयैकात्म्यानुरोधित्वं तथाऽप्यतिशयो धियः ।।
नाऽऽत्माविद्यामतिक्रम्य कर्मैकात्म्यानुरोधि हि ।।
तमोमात्राभिजनतो नातोऽविद्यां निहन्ति तत् ।। ३९ ।। 
स्वतःसिद्धात्मवस्त्वेकमात्रोत्थानत्वकारणात् ।।
ज्ञानं हन्ति तमोऽशेषं न तु कर्म तमोन्वयात् ।। ४० ।। 
अज्ञानादित्रयं प्रत्यगाभासं यद्यपीष्यते ।।
ज्ञानवज्ज्ञानसंभूतेर्नैव प्रागभ्युपेयते ।। ४१ ।। 
कर्मातः कारणं मुक्तेर्न कथंचन युज्यते ।।
साक्षादविद्याप्रध्वस्तौ पारंपर्यात्तु युज्यते ।। ४२ ।। 
मुक्तौ च कर्मसाध्यायां किमेकैकं विमुक्तिदम् ।।
किंवा संभूय सर्वाणि कर्माणि घ्नन्ति संसृतिम् ।। ४३ ।। 
सकृद्भूयःप्रयोगाद्वा यावज्जीवप्रयोगतः ।।
एकादिदक्षिणास्वेवं विक्लपस्तुल्य इष्यते ।। ४४ ।। 
काम्यैर्वा यदि वा नित्यैः सर्वैर्वा मुक्तिरिष्यते ।।
श्रौतैर्वा यदि वा स्मार्तैर्यदि वोभयकर्मभिः ।। ४५ ।। 
तेषां च ज्ञानसंयोगे प्रधानगुणभेदतः ।।
त्रिधा विकल्पो विज्ञेयो विमुक्तिफलसिद्धये ।। ४६ ।। 
एकैकं मुक्तिकृच्चेत्स्याद्यवव्रीह्यादिहोमवत् ।।
एकेनैव कृतार्थत्वान्नानुतिष्ठेत्ततोऽपरम् ।। ४७ ।। 
प्रयोगे दक्षिणायां च समानोऽयं परिक्रमः ।।
अथ संभूय सर्वणि मुक्तिं कर्माणि कुर्वते ।। ४८ ।। 
ऐककर्म्यं ध्रुवं प्रापत्सर्वेषामपि कर्मणाम् ।।
दर्शादिवत्फलैकत्वात्तच्चानिष्टं प्रसज्यते ।। ४९ ।। 
अन्यद्धि मुक्तिफलतः काम्यानां श्रूयते फलम् ।।
तेषां मुक्तिफलत्वं तु न श्रुतेर्नापि चान्यतः ।। ५० ।।
न च गोदोहनन्यायः काम्यकर्मसु युज्यते ।।
तेषां मुक्तिफलत्वे हि न मानं विद्यते यतः ।। ५१ ।। 
सर्वं चाप्यप्रमाणं स्याद्यदुक्तं भेदलक्षणम् ।।
मुक्तिं सर्वाणि कर्माणि यदि संभूय कुर्वते ।। ५२ ।। 
साध्यसाधनबुद्धिर्नो वचनात्पारलौकिकी ।।
न चाश्रौषं श्रुतेर्वाक्यात्कर्म मोक्षफलं क्वचित् ।। ५३ ।। 
न तत्र दक्षिणा यन्ति विद्ययैव तदाप्यते ।। 
वेदाहमिति मन्त्रश्च ज्ञानान्मार्गान्तरापनुत् ।। ५४ ।। 
न कर्मणा कनीयस्ता वृद्धिर्वा नान्तरात्मनः ।।
नित्योऽस्य महिमेत्येवमुदर्केऽपि प्रवक्ष्यते ।। ५५ ।। 
क्षयी कर्मार्जितो लोको नित्यो ज्ञानजितस्तु यः ।।
इति स्पष्टं श्रुतेर्वाक्यं कस्मान्नाऽऽद्रियते त्वया ।। ५६ ।। 
समुच्चयश्चाप्यसकृत्पुरैव सुनिराकृतः ।।
भूयोऽपीह प्रवक्ष्यामः प्रसङ्गान्नातिविस्तरात् ।। ५७ ।। 
संनिपत्य न च ज्ञानं कर्माज्ञानं निरस्यति ।।
साध्यसाधनभावत्वोदेककालानवस्थितेः ।। ५८ ।। 
बाध्यबाधकभावाच्च पञ्चास्योरणयोरिव ।।
एकदेशानवस्थानान्न समुच्चयता तयोः ।। ५९ ।। 
बाध्यबाधकभावेन काममस्तु समुच्चितिः ।।
स्वशक्त्यनपहारेण दाह्यदाहकयोरिव ।। ६० ।। 
अयथावस्त्वविद्या स्याद्विद्यैतस्या विरोधिनी ।।
समुच्चयस्तयोरेवं रविशार्वरयोरिवः ।। ६१ ।। 
वस्त्वधीना भवेद्विद्या कर्त्रधीना क्रिया तथा ।।
कर्त्रादि चाऽऽत्ममोहोत्थं स्वतोऽकारकताऽऽत्मनः ।। ६२ ।। 
बृहस्पतिसवे यद्वत्क्षत्र्रियो न प्रवर्तते ।।
ब्राह्मणत्वानहंमानी विप्रो वा क्षत्र्रकर्मणि ।। ६३ ।। 
विदेहो वीतसंदेहो नेति नेत्येव बोधितः ।।
देहाद्यनात्मदृक्तद्वत्तक्रियां वीक्षतेऽपि न ।। ६४ ।। 
मृत्स्नेभके यथेभत्वं शिशुरध्यस्य वल्गति ।।
अध्यस्याऽऽत्मनि देहादीन्मूढस्तद्वद्विचेष्टते ।। ६५ ।। 
स्थाणुं चोरधियाऽऽलाय भीतो यद्वत्पलायते ।।
बुद्ध्यादिभिस्तथाऽऽत्मानं भ्रान्तोऽध्यारोप्य चेष्टते ।। ६६ ।। 
स्थाणोः सतत्त्वविज्ञानं यथा नाङ्गं पलायने ।।
आत्मनस्तत्त्वविज्ञानं तद्वन्नाङ्गं क्रियाविधौ ।। ६७ ।। 
यद्धि यस्याविरोधेन स्वभावमनुवर्तते ।।
तत्तस्य गुणभूतं स्यान्न प्रधानाद्गुणो यतः ।। ६८ ।। 
अज्ञानमनिराकुर्वज्ज्ञानमेव न सिध्यति ।।
विपन्नकारकग्रामं ज्ञानं कर्म न ढौकते ।। ६९ ।। 
हेतुस्वरूपकार्याणां प्रकाशतमसोरिव ।।
मिथो विरोधतो नातः संगतिर्ज्ञानकर्मणोः ।। ७० ।। 
सकृत्प्रवृत्त्या मृद्राति क्रियाकारकरूपभृत् ।।
अज्ञानमागमज्ञानं सांगत्यं नास्त्यतोऽनयोः ।। ७१ ।। 
सर्वथा नैव घटते ज्ञानकर्मसमुच्चयः ।।
विद्ययैव तमोहानादकार्ये कर्म किंफलम् ।। ७२ ।। 
न मानं किंचिदप्यस्ति ज्ञानकर्मसमुच्चितेः ।।
प्रत्यक्कैवल्यसंसिद्धौ ज्ञानादेव तमोहतेः ।। ७३ ।। 
उत्पत्त्याद्यतिरेकेण संसारविनिवृत्तये ।।
कर्मणोऽपि तथा मानं न किंचिदुपपद्यते ।। ७४ ।। 
अस्ति मानं यतो नित्यं कर्म सर्वत्र चोद्यते ।।
न चोत्पत्त्यादिमत्किंचित्तत्र साक्षात्फलं श्रुतम् ।। ७५ ।। 
विश्वजिद्वन्न सामर्थ्यं तत्र संभाव्यतेऽण्वपि ।।
उत्पत्त्यादिफलोद्भूतौ मुक्तिरस्तु ततः फलम् ।। ७६ ।। 
पुरुषार्थेऽसति फले विधानं नोपपद्यते ।।
नित्यानां कर्मणां तस्मिन्सत्येव घटते यतः ।। ७७ ।। 
दुःखात्मकेषु नित्येषु समीक्षापूर्वकारिणः ।।
पुरुषा न प्रवर्तेरन्न चेत्तेभ्यः फलं भवेत् ।। ७८ ।।
नैवं वाक्यात्फलं यस्मान्न किंचिदपि लभ्यते ।।
तत्सामर्थ्यश्रवाभावात्फले नातो मितिश्च नः ।। ७९ ।। 
प्रमाणबलतः प्राप्तमपि भूरि न वार्यते ।।
अणुमात्रं न तद्ग्राह्यं वस्तु यन्निष्प्रमाणकम् ।। ८० ।। 
पुमाशयवशाच्चेयं फलक्लृप्तिस्त्वयोच्यते ।।
अन्यानपेक्षं सन्मानं प्रमेयार्थसमर्पकम् ।। ८१ ।।
प्रत्यवायाद्यभावश्च फलं नित्यस्य कर्मणः ।।
क्लृप्तं सत्कल्प्यते कस्माद्विमुक्तिर्नित्यकर्मणः ।। ८२ ।। 
तावतैव कृतार्थत्वाद्विधेर्नित्यस्य कर्मणः ।।
विमुक्तिफलसंबन्धे न मानं विद्यते ततः ।। ८३ ।।
अन्यथाऽनुपपत्त्या चेद्विश्वजिद्वत्प्रकल्प्यते ।। 
फलं कथं नु न भवेद्विश्वजिन्न्याय ईर्यताम् ।। ८४ ।। 
काम्याग्निहोत्रवन्नित्यं काम्यं चापि प्रसज्यते ।।
फलेनास्याभिसंबन्धान्निष्कामं नित्यमुच्यते ।। ८५ ।। 
मतं चेन्न फलत्वेन मोक्षो नित्योऽभ्युपेयते ।।
प्रतिज्ञातार्थहानाप्तेर्नैवमप्युपपद्यते ।। ८६ ।। 
आरभ्यमाणता मुक्तेः प्रत्यज्ञायि त्वयैव सा ।।
विरुध्यतेऽफलोक्त्यैवमारभ्यं स्याद्यतः फलम् ।। ८७ ।। 
मुक्तेश्च कर्मकार्यत्वे विशेषो भवतोच्यताम् ।।
स्वर्गादिभ्यो विनाशादौ मोक्षे तेऽनिर्वृतिर्यतः ।। ८८ ।। 
अथोपचारतो मोक्षः कार्यं स्यान्नित्यकर्मणः ।।
ज्ञानकार्यवदित्येवं मतं चेन्नैवमिष्यते ।। ८९ ।।
अज्ञानध्वंसकारित्वान्मोक्षो ज्ञानस्य भण्यते ।।
उपचारात्कार्यमिति तदसत्त्वान्न कर्मणः ।। ९० ।। 
व्यवधानापनुज्ज्ञानं न कर्माज्ञानहानिकृत् ।।
यतोऽतो नोपचारेण कर्मणो मुक्तिकार्यता ।। ९१ ।। 
न चाज्ञानातिरेकेण व्यवधानान्तरं मतम् ।।
विवर्त्यत्वेन मोक्षस्य कर्मणा यन्निवर्त्यते ।। ९२ ।। 
विरोध्यन्तरविध्वंसो दृष्टो लोके विरोधिना ।।
तमःप्रकाशवत्कर्म नाज्ञानेन विरुध्यते ।। ९३ ।।
मतमज्ञानमेवैतत्कर्म नाशयतीति चेत् ।।
नाविरोधात्तमो हन्ति कर्म किंचित्कदाचन ।। ९४ ।। 
अज्ञानमनभिव्यक्तिर्बोधोऽभिव्यक्तिरात्मनः ।।
बाध्यबाधकभावोऽयं विरोधाद्धटते तयोः ।। ९५ ।। 
विरुद्धधर्मकत्वं तु मिथो नाज्ञानकर्मणोः ।।
बाध्यबाधकभावोऽयं न तयोर्युज्यते ततः ।। ९६ ।। 
कर्मणोऽदृष्टसामर्थ्यं यद्यज्ञानापनुन्मतम् ।।
ज्ञानेनाज्ञानविध्वस्तेः प्रात्यक्ष्यात्तदसद्वचः ।। ९७ ।।
तुषतण्डुलनिर्मोके प्रत्यक्षे ह्यवघातजे ।। ९८ ।।
सामर्थ्यात्तद्विनिष्पत्तिर्नाग्निहोत्रादिकर्मणः ।।
कल्प्यते तद्वदेवेह प्रत्यक्षेणावबोधतः ।। ९९ ।।
प्रत्यगज्ञानविध्वंसे सामर्थ्यान्नित्यकर्णणः ।।
न युक्तोऽज्ञानविध्वंसो बलात्कल्पयितुं त्वया ।। १०० ।। 
कर्मभिश्चाविरुद्धं यद्देवताद्रव्यतत्त्वगम् ।।
समुच्चीयेत तज्ज्ञानं न तु कर्मविरोधि यत् ।। १०१ ।।
कल्प्ये चादृष्टसामर्थ्ये नित्यानां कर्मणां त्वया ।।
विरुद्धं कर्मभिः किंवा यदुत्पत्त्यादिवर्जितम् ।। १०२ ।। 
न जन्यं जनकं वस्तु न द्रव्यगुणकर्मभिः ।।
अन्यते यत्फलं तादृक्कल्प्यतां नित्यकर्मणः ।। १०३ ।। 
किंवोत्पत्त्यादिमत्किंचित्सामर्थ्यं यत्र कर्मणः ।।
तादृक्फलं प्रकल्प्यं स्याद्यथा न्याय्यं तथाऽस्त्विह ।। १०४ ।।
अवश्यं चेत्प्रकल्प्यं स्यात्पुस्प्रवृत्तिप्रयोजकम् ।।
तदुत्पत्त्यादिमत्स्वेव युक्तं कल्पयितुं फलम् ।। १०५ ।।
अर्थापत्तेश्च तत्रैव क्षीणत्वान्मोक्षकल्पने ।।
न सामर्थ्यं यतस्तस्मान्न युक्ता मुक्तिकल्पना ।। १०६ ।। 
नित्यस्य कर्मणः कार्यं पारिशेष्यसमाश्रयात् ।।
युक्ता कल्पयितुं मुक्तिरन्यस्यासंभवो यतः ।। १०७ ।। 
मोक्षात्फलान्तरैर्योगः काम्यानां स्याच्छ्रुतत्वतः ।।
नित्यकर्माभिसंबन्धो मुक्तेः स्यात्पारिशेष्यतः ।। १०८ ।। 
मैवं कर्मफलव्यक्तेरानन्त्यादुपपद्यते ।।
पारिशेष्यनयद्वारा मुक्तेः कर्मफलात्मता ।। १०९ ।।
पुंस्कामविषयाणां तु नेयत्तेहोपपद्यते ।।
काम्यकर्मफलानां हि तथा तत्साधनस्य च ।। ११० ।। 
देशकालाद्यनियमात्पुमिच्छानामनन्तता ।।
तथा तत्साधनानां च काम्येष्टर्थप्रयुक्तितः ।। १११ ।। 
प्रतिप्राणि च वैचित्र्याद्देशकालादिहेतुतः ।।
इच्छातत्साधनानां च स्यादानन्त्यं तथा सति ।। ११२ ।।
पारिशेष्यनयो न स्यात्सर्वज्ञस्याप्यनन्ततः ।।
न च कर्मफलत्वेन पारिशेष्यं प्रसिध्यति ।। ११३ ।।
नित्यकर्मफलत्वेन मुक्तेरपि परिग्रहात् ।।
न पारिशेष्यसंसिद्धिस्तथाऽपीहोपपद्यते ।। ११४ ।। 
नित्यकर्मफलत्वं चेन्मुक्तेरप्यभ्युपेयते ।।
कर्मकार्यसजातित्वात्पारिशेष्यनयः कुतः ।। ११५ ।। 
अर्थापत्तिक्षयोऽतः स्यादन्यथाऽप्युपपत्तितः ।।
उत्पत्त्यादेरन्यतमो न च मोक्ष इहेष्यते ।। ११६ ।। 
उत्पत्त्यादिविरुद्धात्वान्मोक्षरूपस्य नित्यतः ।।
नोत्पद्यो वा विकार्यो वा विकारप्रतिषेधतः ।। ११७ ।। 
व्रीहिपात्रादिवन्नापि मोक्षः संस्कार्य इष्यते ।।
असाधनत्वान्नाप्याप्यः प्रत्यङ्भात्रस्वभावतः ।। ११८ ।। 
नित्यस्य सर्वकर्मभ्यो वैलक्षण्याच्च कारणात् ।।
कारणानुविधायित्वात्फमप्यस्तु चेतथा ।। ११९ ।। 
नैवं कर्मत्वसारूप्यात्सालक्षण्यं भवेन्न किम् ।।
काम्यकर्मफलैर्नित्यफलस्येत्यभिधीयताम् ।। १२० ।।
वैलक्षण्यं निमित्ताच्चेन्न नैमित्तिकतुल्यतः ।।
क्षामवत्यादिवन्नित्यं कस्मान्न स्यात्सलक्षणम् ।। १२१ ।।
न हि लौकिकचक्षुर्भिर्वैलक्षण्यात्समर्थ्यते ।।
उलूकचक्षुषोऽरूपाद्रसादिग्रहणं कचित् ।। १२२ ।। 
रसादिग्रहणे शक्तिर्लोके दृष्टा न चक्षुषः ।।
सामर्थ्यस्याग्रहात्तस्मान्न विरुद्दा प्रकल्प्यते ।। १२३ ।। 
सामर्थ्यं यस्य यत्रैव दृष्टं तत्रैव तस्य तत् ।।
सुदूरमपि गत्वेह ह्यतिशीतिरपीष्यते ।। १२४ ।। 
कर्मकार्यान्तरं नित्यं विषदध्यादिवद्ध्रुवम् ।।
यदारभत इत्युक्तं तच्चाप्यस्तु स्वगोचरे ।। १२५ ।। 
यदेव विद्ययेत्यादि श्रुतेरपि वचस्तथा ।। १२६ ।।
देवयाजिसकाशाच्च विशेषश्चाऽऽत्मयाजिनः ।।
तदाहुरिति विस्पष्टं श्रूयते श्रुतिवाक्यतः ।। १२७ ।। 
मनुनाऽप्यात्मयाजीति यदुक्तं परदर्शने ।।
तत्रापि च समं पश्यन्नात्मयाजी भवत्यम् ।।
समदृष्टिप्रशंसैषा यदि वा भूतपूर्वतः ।। १२८ ।। 
आत्मसंस्कृतये कर्म यः करोति यथाविधि।।
आत्मयाजीति मनुना स एवेहाभिधीयते ।। १२९ ।। 
सुसंस्कृतधियः पुंसो यथोक्तैः कर्मभिः समम् ।।
इह वाऽमुत्र वा ज्ञानं जायते मोक्षकृद्ध्रुवम् ।। १३० ।। 
ब्रह्मा विश्वसृजोवाक्याद्देवसार्ष्ट्यतिरेकतः ।।
भूतापीतिं मनुः साक्षाद्दर्शयत्यविनश्वरीम् ।। १३१ ।। 
अत्येतीति तु ये पाठं कुर्वते तेऽविपश्चितः ।।
यथोक्तदोषदुष्टत्वान्नात्ययो बोधतोऽन्यतः ।। १३२ ।। 
स्पष्टार्थमुत्तरं भाष्यं न व्याख्यानमपेक्षते ।।
यतोऽत उत्तरो ग्रन्थः सम्यगव्याख्यायतेऽधुना ।। १३३ ।। 
प्रयोज्यस्य हि बन्धस्य प्रयोजकमिहोदितम् ।।
प्राधान्येनेह कर्मैव तदन्यत्तूपसर्जनम् ।। १३४ ।। 
परिच्छिन्नापरिच्छिन्नं तच्च कर्म स्वभावतः ।। १३५ ।। 
परिच्छिन्नस्य संव्याप्तिर्व्याख्याता पूर्वमेव तु ।।
अपरिच्छिन्नसंव्याप्तिर्भुज्युप्रश्नेन भण्यते ।। १३६ ।। 
ब्रह्माण्डाद्बहिरन्तश्च समष्टिव्यष्टिरूपिणः ।।
व्याप्तिर्हिरण्यरार्भस्य बन्धज्ञानाय भण्यते ।। १३७ ।।
वैषम्यप्रतिपत्त्यर्थं प्रश्नस्य च्रासजन्मने ।।
प्रतिवादिधियो यत्नाद्भुज्युनाऽऽख्यायिकाच्यते ।। १३८ ।। 
लोकानामवसानानि पर्यपृच्छाम तं यदा ।।
गन्धर्वं तत्र काले तमथाब्रूम क्व तेऽभवन् ।। १३९ ।। 
अप्रसिद्धाभिधानोक्त्या वादिव्यामोहसिद्धये ।। 
अश्वमेधकृतो वक्ति भुज्युः पारिक्षिता इति ।। १४१ ।। 
पारिक्षिताः क तेऽभूवन्नित्युक्तिस्रिरिहोदिता ।।
त्रिरुक्तेरुपयोगोऽयं विभागेनोपवर्ण्यते ।। १४१ ।। 
प्रश्नार्था प्रथमोक्तिः स्यात्प्रत्युक्त्यर्था तथा परा ।।
तृतीय याज्ञवल्क्यार्थं तिस्रोऽप्युक्तीरितीरयेत् ।। १४२ ।। 
भानुस्यन्दनगत्याऽध्वा मितो यावानहर्निशम् ।।
द्वात्रिंशद्गुणितस्तावान्व्याप्तो भानुगभस्तिभिः ।। १४३ ।। 
द्वात्रिंशद्भिरहोरात्रैर्यावन्तं देशमुद्व्रजन् ।।
मण्डली कुरुते भानुस्तावाँल्लोकरवेरितः ।।
शरीरमेतद्वैराजं देवताकरणं महत् ।। १४४ ।।
इयानेव तु देशोऽयं प्राणिनां भोगसिद्धिकृत् ।।
अग्न्यादिदेवतानां च व्याप्तिरेतावती मता ।। १४५ ।। 
लोकात्परं निरालोकः सर्वप्राणिविवर्जितः ।। 
पर्येति लोकं द्विस्तावत्पृथिवी पूर्वमानतः ।। १४६ ।। 
लोकालोकगिरेर्भागः सर्वप्राणिविवर्जितः ।।
समुद्रो द्विगुणो भूमेः परस्तादवतिष्ठते ।। १४७ ।। 
यं घनोदमिति प्राहुः पुराणज्ञा विपश्चितः ।।
ब्रह्माण्डसंपुटस्तस्मात्परेणाभ्येति सर्वतः ।। १४८ ।। 
पृथिव्यनन्तरं साक्षात्समुद्रः श्रूयते श्रुतौ ।।
अण्डाद्वहिः पुराणे तु विरोधे स्मृतिबाधनम् ।। १४९ ।। 
व्याख्येह संप्रवृत्तेयमश्वमेधकृकतां पथः ।।
स चैवं शक्यते वक्तुं लोकालोकादिमानतः ।। १५० ।। 
यथोक्तपरिमाणेन ध्यानकर्मविवक्षया ।।
लोकालोकादिकार्याणां परिमाणवचस्ततः ।। १५१ ।। 
अस्ति तावदयं लोको यथोक्तपरिमाणवान् ।।
भानुप्रकाशसंव्याप्तो विराजो विस्तृतिस्त्वियम् ।। १५२ ।।
ततो लोकाद्विनिष्क्रम्य द्विगुणा पृथिवी स्थिता ।। 
समन्ताद्दूिगुणोऽब्धिश्च संवेष्ट्य पृथिवीं स्थितः ।। १५३ ।। 
तं समुद्रं समुत्तीर्य यदन्यत्परतस्ततः ।।
गन्तव्यमुपमानोक्तिः क्रियते तस्य सांप्रतम् ।। १५४ ।। 
कपालसंधिगं व्योम सामर्थ्यात्परिमाणतः ।।
यावतीत्युपमोक्तेह श्रुत्याऽऽविष्क्रियतेऽनया ।। १५५ ।।
तेन पारिक्षितान्खेन चित्यात्मत्वमुपागतान् ।।
अन्तः संस्थाप्य नयति समष्टिव्यष्टितामसुः ।। १५६ ।। 
चित्यात्माऽत्र सुपर्णः स्यादादित्यात्माऽथवोच्यते ।।
इमं देशं यतः प्राप्तानादित्याद्युक्तवर्त्मना ।। १५७ ।। 
एवं पारिक्षितान्सर्वानग्निरिन्द्रो वियत्पथा ।।
निर्गमय्याण्डतः प्रादाद्वायवे सूक्ष्मरूपिणे ।। १५८ ।। 
अश्वमेधमखापूर्वं देवताऽग्निरिहोच्यते ।।
वायुवेष्टनमेतच्च यदपूर्वमिहोदितम् ।। १५९ ।। 
वायुरेव ततोऽपूर्वमभिव्यक्ततनुर्मतः ।।
अनन्तरमपूर्वस्य कार्यं निर्दिश्यतेऽधुना ।। १६० ।। 
पारिक्षितानथाऽऽदाय वायुः स्वात्मसमाश्रयान् ।।
आपाद्य गमयामास तत्र प्राणैकरूपिणः ।। १६१ ।। 
अश्वमेधकृतो यत्र पूर्वे तस्थुरितो गताः ।। 
वाय्वात्मा गमयामास समष्टिव्यष्टिताप्तये ।। १६२ ।।
अश्वमेधमखापूर्वफलप्रकथनेन या ।।
प्रवृत्ताऽऽख्यायिका सेयं समाप्ताऽनवशेषतः ।। १६३ ।। 
प्रश्नशेषमथेदानीं स्वयमेव श्रुतिर्जगौ ।।
यदि वा याज्ञवल्क्योक्तिरेवमेवेति यद्वचः ।। १६४ ।। 
तस्मादित्यादिकं वाक्यं श्रुतेरिति च निर्दिशेत् ।। 
वायुमेव स गन्धर्वः प्रशशंसातिविस्मितः ।। १६५ ।। 
वायुं मुकत्वा बहिर्यस्मान्नान्यस्या विद्यतेऽबहिः ।।
देवताया गतिस्तस्माद्वायुर्ज्यायानिहैकलः ।। १६६ ।। 
यत एवमतो ज्ञेयो वायुरेव न चापरः ।।
व्यष्टिः समष्टिरित्येवमण्डादन्तर्बहिश्च सः ।। १६७ ।। 
व्याप्तिर्विशेषरूपेण व्यष्टिरित्यभिधीयते ।।
सामान्येन समष्टिश्च वायुरेव द्विधा स्थितः ।। १६८ ।। 
वस्तु यल्लक्ष्यते किंचिज्जगत्यस्मिंश्चराचरे ।।
सामान्येन विशेषेण वायुरेव तदीक्ष्यते ।। १६९ ।। 
न सामान्यविशेषाभ्यां वायोरन्यस्य वस्तुनः ।।
संबन्धो वायुरेवेति सावधारणवाक्यतः ।। १७० ।।
अन्ययोगव्यवच्छेदे प्रशंसेयमसोर्भवेत् ।।
न त्वयोगव्यवच्छेद उत्कर्षस्तादृगिष्यते ।। १७१ ।। 
अश्वमेधक्रतोरेष समष्टिव्यष्टिलक्षणः ।।
महिमाऽऽविष्कृतः श्रुत्या विद्यायुक्तस्य संभ्रमात् ।। १७२ ।। 
समष्टिव्यष्टिरूपं यो वायुमात्मेति संश्रितः ।।
सोऽपहन्ति पुनर्मृत्युं मृत्युमात्मानमेत्यसौ ।। १७३ ।। 
श्लोकानामादितः समष्ट्यङ्काः - ६०२७ 
इति श्रीबृहदारण्यकोपनिषद्भाष्यवार्तिके तृतीयाध्यायस्य तृतीयं भुज्युब्राह्मणम् ।। ३ ।। 
अथ चतुर्थं ब्राह्मणम् ।।
ऐकात्म्यानवबोधस्य कार्यमुक्तमशेषतः ।।
तन्मूलध्वस्तयेऽथोर्ध्वं परो ग्रन्थोऽवतार्यते ।। १ ।। 
पुण्यापुण्यप्रयुक्तः सन्ग्रहातिग्रहबन्धनः ।।
आब्रह्माऽऽस्थाणु चाजस्रं यः संसरति मूढधीः ।। २ ।। 
सोऽयमुक्तस्तथोत्कर्षः परः पुण्यस्य चोदितः ।। 
मुमुक्षुरस्ति नास्तीति परो ग्रन्थोऽवतार्यते ।। ३ ।। 
देहेन्द्रियमनोबुद्धिवेदनाव्यतिरेकतः ।।
अस्तित्वे तस्य संसिद्धे तन्मुक्त्यै यत्यते यतः ।। ४ ।। 
भविष्यल्लोकसंबन्धी येषामागमतो मतः ।।
न तान्प्रति समारम्भः सिद्ध एव हि तान्प्रति ।। ५ ।। 
कर्त्रात्मनः पुरा सिद्धेर्बुद्ध्याद्यव्यतिरेकतः ।।
कर्त्रादेरिह साक्ष्यात्मा दृष्टेर्द्रष्टोच्यतेऽधुना ।। ६ ।। 
विषयो ब्रह्मविद्याया योग्यः क इति चिन्त्यते ।।
विषयेऽवधृते यस्मादुपदेशोऽर्थवान्भवेत् ।। ७ ।। 
ब्रह्मणो वोपदेशः स्यादथवाऽब्रह्मणो भवेत् ।।
ब्रह्मत्वस्य स्वतः सिद्धेर्ब्रह्मणि स्यादनर्थकः ।। ८ ।। 
उपदेशशतेनापि ब्रह्मत्वं न कथंचन ।। 
स्वतोऽब्रह्मत्वतस्तस्य नातोऽब्रह्मण इष्यते ।। ९ ।।
सर्वस्यैकात्म्ययाथात्म्यान्न चाब्रह्मेह लभ्यते ।।
क्षेत्रज्ञेश्वरसंभेदशङ्कानुत्त्यर्थमुच्यते ।। १० ।। 
यदित्यनेन निर्देशो विशेष्यस्य विवक्षितः ।।
सामान्यमात्रविज्ञानाद्विशेषस्याप्रतीतितः ।। ११ ।।
साक्षादित्यादिकं सर्वं तद्विशेषणमुच्यते ।।
विशिष्टार्थावबोधित्वान्नीलरक्तोत्पलादिवत् ।। १२ ।। 
यदित्यादिपदानां च सामानाधिकरण्यतः ।।
विशेषणविशेष्यत्वं श्रुत्यैवेहावसीयते ।। १३ ।।
साक्षादित्यभिधानेन प्रत्यक्षोऽर्थोऽभिधीयते ।।
मनसोऽग्रहणं तस्य न दृष्टेरिति वारणात् ।। १४ ।।
यदि वा द्रष्टरि प्राप्ते साक्षादिति विशेषणात् ।।
तत्प्रसङ्गनिवृत्त्यर्थमपरोक्षादितीर्यते ।। १५ ।। 
द्रष्टृदर्शनदृश्यार्थप्राप्तावाद्यविशेषणात् ।।
लोकवत्तन्निषेधार्थमपरोक्षादितीर्यते ।। १६ ।। 
द्रष्टृदर्शनदृश्यार्थसंभेदविषयस्य हि ।।
निषेधायापरोक्षाद्गीरभिन्नार्थग्रहाय तु ।। १७ ।। 
द्रष्टृदर्शनदृश्यार्थसंभेदस्य निषेधतः ।।
दृष्टिमात्रं स्वप्तः सिद्धं विशेषणफलं भवेत् ।। १८ ।। 
एऴं सदेकरूपं च यदि नामोक्तलक्षणम् ।।
निर्द्वयं सद्वयं वेति नोक्तहेतोस्तदीक्ष्यते ।। १९ ।।
यतोऽतोऽद्वयसिद्ध्यर्थं ब्रह्मेत्येतद्विशेष्यते ।। 
अव्यावृत्ताननुगतं वस्तु ब्रह्मेति भण्यते ।। २० ।। 
अपुमर्थमिदं प्राप्तं न चेदात्मैव तद्भवेत् ।।
यतोऽत आत्मरूपार्थमात्मेत्येवं विशेष्यते ।। २१ ।। 
सजातीयासजातीयद्वितीयार्थानभिप्लुतम् ।।
सांख्यराद्धान्तपुंवत्तत्प्राप्तं नानात्वदर्शनात् ।। २२ ।।
यतोऽतस्तन्निषेधार्थं सर्वान्तर इतिरणम् ।।
सर्वेषामान्तरो योऽर्थो नाना स कथमुच्यते ।। २३ ।।
स्रग्वत्सर्पादिक्लृप्तानां प्रत्यङ्भात्रैकरूपतः ।।
प्रत्यग्वस्तूपरोधेन नानार्थो नावशिष्यते ।। २४ ।।
प्रत्यग्रूपावबोधस्य भावाभावात्मवस्तुषु ।।
सर्वत्राव्यभिचारित्वादात्मा सर्वान्तरो भवेत् ।। २५ ।। 
यत्साक्षादपरोक्षाद्भ्यां ब्रह्म वेह विशिष्यते ।।
सर्वान्तरगृहीत्या च प्रत्यगर्थस्य संगतिः ।। २६ ।। 
साक्षादित्यव्यवहितमगौणमपरोक्षतः ।।
इति द्वयं प्रतीच्येव संभाव्यं ब्रह्मणीरितम् ।। २७ ।। 
तथा सर्वान्तरत्वस्य सभेदवृत्तिविरोधतः ।।
संभावनाऽद्वितीयत्वाद्ब्रह्मण्येवाऽऽत्मसंस्थितेः ।। २८ ।। 
यतोऽत एकवाक्यत्वे ब्रह्मात्माख्यापदार्थयोः ।।
द्वैतसंसर्गबाधेन पूर्णं वस्तु प्रतीयते ।। २९ ।। 
यदि वैकविशेष्येण विशेषणतया युतिः ।।
साक्षादित्यादिकानां स्यान्मिथोऽन्योन्यानपेक्षतः ।। ३० ।। 
एकवस्त्ववसायित्वादन्योन्यार्थानुरोधतः ।। 
विशेषणानि सर्वाणि विशिंषन्त्युत्पलादिवत् ।। ३१ ।। 
उपात्तस्वविशेष्याणि साक्षादित्यादिकानि हि ।।
परस्परोपरोधेन स्वविरुद्धार्थहानतः ।। ३२ ।। 
स्वार्थासंत्यागमर्गेण नानासंसर्गबाधनात् ।। 
भेदहेतुतमोघातिप्रत्यग्याथात्म्यशेमुषी - 
जन्मनैवाऽऽप्तमांप्नोति स्वतोऽमेयं वचःश्रवात् ।। ३३ ।। 
सामानाधिकरण्योक्तेर्विशेषणविशेष्यतः ।।
लक्ष्यलक्षणगत्याऽतो यथोक्तार्थं प्रपद्यते ।। ३४ ।। 
सर्वार्थं यदि वाऽऽद्यं स्यात्साक्षादिति विशेषणम् ।।
अपरोक्षान्तमथवा ब्रह्मान्तं वोत्तरस्य तु ।। ३५ ।। 
यत्साक्षाच्चापरोक्षाच्च ब्रह्माणः स्तो विशेषणे ।।
वाक्याद्ब्रह्याभिसंबन्धात्तदन्यस्य तथाऽश्रवात् ।। ३६ ।। 
यदव्यवहितं द्रष्टुर्व्यवधानेन केनचित् ।।
प्रत्यङ्भात्रस्वभावत्वाद्ब्रह्मणोऽव्यवधानता ।। ३७ ।। 
अव्यावृत्ताननुगतं ब्रह्मागौणं प्रचक्षते ।।
अपरोक्षाद्भवेत्तादृङ्नातोऽन्यादृक्कथंचन ।। ३८ ।।
सर्वानात्मनिषेधेन बोध आत्मन्यथैकले ।।
परमार्थं त्वसंप्राप्य निषेधो नेष्यते यतः ।। ३९ ।। 
व्यतिरेकान्वयाभावैः कार्यं वस्त्वभिलप्यते ।।
कारणत्वनिषेधेन ब्रह्माऽऽत्मानं प्रपद्यते ।। ४० ।। 
एतावन्मात्रयाथात्म्यात्कार्यकारणवस्तुनः ।। 
अव्यावृत्ताननुगतं ब्रह्माऽऽत्मैव ततो भवेत् ।। ४१ ।। 
यश्चाऽऽत्मैव भवेत्प्रत्यक्सर्वान्तरतमस्तथा ।।
तमेवंलक्षणं मह्यं यथावद्वक्तुमर्हसि ।। ४२ ।। 
सामानाधिकरण्योक्तेर्ब्रह्मात्मार्थाभिधायिनोः ।।
ऐकार्थ्यमेतयोर्न्याय्यं मिथोर्थावसितेस्तथा ।। ४३ ।। 
ब्रह्माऽऽत्मैकस्वभावेन साक्षादिति विशेष्यते ।।
असंभवात्तदन्यत्र ब्रह्मत्वस्य यतस्ततः ।। ४४ ।। 
आत्माऽपि ब्रह्मणोऽन्यत्र नैव संभाव्यते यतः ।।
सामानाधिकरण्योक्तिस्तस्माद्ब्रह्मात्मशब्दयोः ।। ४५ ।। 
विशेषणविशेष्यत्वे मिथो ब्रह्मात्मनोरतः ।। 
अब्रह्मानात्मापह्नुत्याऽसंसर्गैकात्म्यधीर्भवेत् ।। ४६ ।। 
ब्रह्मणोऽप्यात्मनो मोहादब्रह्मत्वं न वस्तुतः ।।
आत्मनोऽपि परोक्षत्वं ब्रह्मणोऽपि तमोन्वयात् ।। ४७ ।। 
तमसो ज्ञानविध्वस्तावब्रह्मानात्मताहतेः ।।
अपूर्वाद्यात्मकं ब्रह्म निःसंसर्गं प्रपद्यते ।। ४८ ।। 
प्रत्यग्याथात्म्यविज्ञानात्तत्तमोनात्मबाधतः ।।
प्रत्यङ्भात्रावशेषत्वात्स्यामपूर्वादिमानहम् ।। ४९ ।।
प्रणिधायाऽऽत्मनि दृष्टिं प्रत्यग्बोधैकरञ्जिताम् ।।
प्रतिवक्त्येष इति तं याज्ञवल्क्योऽप्युदारधीः ।। ५० ।। 
आत्मप्रमातृमानादेरनेकस्येह संभवात् ।।
प्रत्यक्षार्थस्यैष इति न विद्मः को विवक्षितः ।। ५१ ।। 
प्रत्यक्षार्थविज्ञप्त्यै त आत्मेति ततोऽवदत् ।।
सर्वान्तरगृहीतिस्तु तत्पूर्वोक्तोपलक्षणम् ।। ५२ ।। 
क्षोण्युपक्रममाकाशात्षष्ठ्यन्तेनाभिधीयते ।। 
आत्मेति च प्रमात्रादेरागमापायसाक्ष्यपि ।। ५३ ।। 
मातृमानप्रभेदेऽपि प्रतिदेहं न भिद्यते ।।
साक्षी वाह्यार्थवद्यस्मात ञ आत्मेत्युच्यते ततः ।। ५४ ।। 
व्यभिचारो मिथो यद्वत्प्रमात्रादेः स्वसाक्षिकः ।।
सर्वमात्राद्यभावार्थसाक्षित्वान्न तथाऽऽत्मनः ।। ५५ ।।
साक्षादित्यादिभिः प्रत्यक्प्रत्यग्दृष्ट्या यदेक्ष्यते ।।
प्रत्यग्वस्त्वतिरेकेण नान्यदात्मा तदेक्ष्यते ।। ५६ ।। 
प्रत्यङ्भात्रैकयाथात्म्यादात्माविद्यातदुत्थयोः ।।
तावन्मात्रावसायित्वं सम्यग्बोधादतस्तयोः ।। ५७ ।। 
आत्मनोऽनवशेषेण तदन्यार्थस्य संगतेः ।।
साक्षादित्यादिकं सर्वं संभाव्यं स्याद्विशेषणम् ।। ५८ ।। 
प्रत्यक्तयैवावसितेः प्रतीचोऽन्यस्य वस्तुनः ।।
व्यतिरेकैकरुपस्य व्यतिरेको न लभ्यते ।। ५९ ।। 
विरोधादन्वयो नास्य खण्डादौ गोत्ववत्तथा ।।
व्यतिरेकोऽपि नैकात्म्ययाथात्म्यादुपपद्यते ।। ६० ।। 
प्रत्यङ्भात्रतयैवातोऽनात्माऽऽत्मनि विलीयते ।।
तवाऽऽत्मेत्यपि निर्णीतौ नैव स्यात्प्रश्ननिर्णयः ।। ६१ ।। 
ममाऽऽत्मनामनेकेषां संभवादप्रबोधतः ।। ६२ ।।
पिण्डान्तस्तावदात्मैको लिङ्गान्तस्तु तथा परः ।।
बुद्धिसाक्षी तृतीयः स्याद्योऽयं संदिह्यते तथा ।। ६३ ।।
यत एवमतो ब्रूहि कतमोऽत्र विवक्षितः ।।
साक्षादित्यादिमानात्मा निर्धार्येदंतयाऽन्यतः ।। ६४ ।। 
याज्ञवल्क्योऽपि तं प्राह यः प्राणेनेति लिङ्गतः ।।
प्राणादेः प्रत्यगात्मानं बुबोधयिषुरञ्जसा ।। ६५ ।।
प्राणनाद्यनुमानेन ग्राहयित्वा धियः परम् ।।
ततोऽवबोधयिष्यामि यथोपात्तविशेषणम् ।। ६६ ।।
इत्येतद्धृदये कृत्वा याज्ञवल्क्यो निराह तम् ।।
यः प्राणेनेति वचसा न लिङ्गदुक्तबोधनम् ।। ६७ ।। 
मुखसंचारिणाऽप्राणो यः प्राणोनानितीक्षिता ।।
सर्वप्रत्यक्तमः सोऽयमात्मा सर्वान्तरावधिः ।। ६८ ।। 
सुप्तेऽस्मिन्करणग्रामे योऽसुप्तोऽलुप्तदृष्टितः ।।
वासनारूपकान्पश्यन्प्राणान्प्राणिति वायुना ।। ६९ ।। 
अनात्मत्वमतः सिद्धं प्राणादेः करणोक्तितः ।।
प्राणात्मत्वाच्च बुद्ध्यादेः पिण्डान्तस्याप्यनात्मता ।। ७० ।। 
दृश्यत्वाद्धटवद्देहः प्राणादेः करणत्वतः ।।
अनात्मत्वप्रसिद्धिः स्याल्लिङ्गपिण्डात्मनोरतः ।। ७१ ।। 
प्राणादिकार्यकरणैः स्वतोऽसंहत एकलः ।।
तच्चेष्टां कुरुतेऽकुर्वन्नयस्कान्तो मणिर्यथा ।। ७२ ।। 
लोकेऽनधिष्ठितस्येह केनचिच्चेतनावता ।।
न दृष्टा नियता चेष्टा रथादेर्जडरूपिणः ।। ७३ ।। 
देहेन्द्रियमनोबुद्धिप्राणादेर्नियतेक्ष्यते ।।
प्रवृत्तिर्येन तेनैभ्यो ज्ञात्माऽन्योऽभ्युपगम्यताम् ।। ७४ ।।
प्रतिज्ञाय पुरा साक्षाद्गामहं दर्शयामि ते ।। 
अशक्नुवंस्तथा कर्तुं लिङ्गेन प्रतिबोधयेत् ।। ७५ ।। 
यथा कश्चित्तथैव त्वं प्रतिज्ञाय परात्मनः ।।
साक्षात्त्वं तदसंपाद्य लिङ्गेनाऽऽवेदयस्यमुम् ।। ७६ ।। 
यथाप्रतिज्ञमेवातो यथा पृष्टं तथैव तत् ।। 
मह्यं प्रतिवचो वाच्यं दोषस्तु स्यात्ततोऽन्यथा ।। ७७ ।। 
यथाप्रतिज्ञं प्रत्युक्तिमवोचामासकृत्तव ।। 
ततोऽप्यपरितुष्टस्त्वमन्यथैव बुभुत्ससे ।। ७८ ।। 
उक्तवर्त्मातिरेकेण नाऽऽत्मवस्तु घटादिवत् ।।
शक्यते प्रतिनिर्देष्टुं प्रमाणागोचरत्वतः ।। ७९ ।। 
विद्मीति यद्वलादात्थ न वेद्मीत्यपि यद्वलात् ।।
तद्दृष्ट्यैवेह तं दृष्ट्वा ब्रूह्यवद्यं यदीक्षते ।। ८० ।।
अप्रमेयं हि यद्वस्तु न तच्छक्यं प्रमाणतः ।।
कुम्भवत्प्रतिनिर्देष्टुं यथा तदभिधीयते ।। ८१ ।। 
द्रष्टृदर्शनदृश्यानां संहतानां परस्परम् ।।
साक्षित्वमात्मनो नित्यं वस्तुस्वाभाव्यमुच्यते ।। ८२ ।। 
प्रमात्रादिप्रवृत्तेः प्राक्सदानस्तमितोदिता ।।
अकारकात्मना तस्थौ प्रत्यग्दृष्टिरसंगतः ।। ८३ ।। 
अकार्यकारणात्मैतद्वास्तवं रूपमात्मनः ।।
सकृद्विभातमैकात्म्यं वितमस्कमभेदकम् ।। ८४ ।। 
एतत्तमोभिसंबन्धात्साक्षित्वं प्रतिपद्यते ।।
तमोमात्रैकहेतुश्च मोहसंगतिरात्मनः ।। ८५ ।। 
कूटस्थदृष्टितन्मोहौ दृष्ट्याभासश्च तत्र्रयम् ।।
कारणं जगतः साक्षी नियन्तेति च भण्यते ।। ८६ ।। 
कारणत्वं न कौटस्थ्यात्तन्मोहविरहाद्भवेत् ।।
जाड्यान्वयाच्च बुद्ध्यादेर्युक्ता तत्कारणानुमा ।। ८७ ।। 
प्रमात्राद्यतिरेकोऽपि वस्तुनो बोधरूपिणः ।।
अज्ञातस्य प्रमेयस्य युक्तः स्वध्वान्तसाक्षिणः ।। ८८ ।। 
कूटस्थदृष्टेः साक्षित्वं जडस्येव न युज्यते ।।
साक्ष्यार्थानभिसंबन्धात्तस्मिन्सत्यपि नाचितेः ।। ८९ ।। 
तस्मात्परस्य साक्षित्वं स्वमोहाभासवर्त्मना ।।
कार्यकारणसंबन्धे चिदाभासस्य संगतेः ।। ९० ।।
प्रमात्राद्यभिसंबन्धो यथाऽनुभवसिद्धिकः ।।
तथैव तदभावोऽपि सिद्धोऽनुभवमात्रतः ।। ९१ ।। 
अनन्यहेतुकं तावत्र्रयमेतद्यथोदितम् ।।
प्रमात्रादिपदार्थस्तु धर्माधर्मादिहेतुकः ।। ९२ ।। 
बुद्ध्यादेरभिसंबन्धो जन्मनैव चिदात्मना ।।
घटाद्यर्थाभिसंबन्धो धर्माधर्मादिकारणः ।। ९३ ।। 
प्रमातृदृष्टिरेकाऽत्र शब्दाद्यर्थावलेहिनी ।।
भूरिसाधनसापेक्षा सुखदुःखफलप्रदा ।। ९४ ।। 
क्षणप्रध्वंसिनी चेयं तद्धेतोर्भङ्गुरत्वतः ।।
प्रतिदेहं विभिन्न च त्वसाधारणकारणात् ।। ९५ ।। 
क्रियाकारकरूपेयमक्रियाऽकारकात्मना ।।
तावन्मात्रैकयाथात्म्यात्तया व्याप्तैव जयाते ।। ९६ ।।
कार्त्स्न्येन यत्र वृत्तिः स्याद्व्याप्यव्यापकवस्तुनोः ।।
व्याप्तिस्तत्रैव मुख्या स्याद्रज्जुसर्पादिवस्तुवत् ।। ९७ ।। 
देशकालादिसंभेदादसाधारणतत्त्वयोः ।।
व्याप्तिर्न घटते साक्षाद्धिमवद्विन्ध्ययोरिव ।। ९८ ।। 
प्रमात्रादिव्यपेक्षेयं लौकिकी दृष्टिरात्मनः ।।
तत्प्रत्यगात्मदृष्टिस्तु विज्ञेया पारमार्थिकी ।। ९९ ।।
परमार्थात्मदृष्ट्येयं लौकिकी दृष्टिरात्मनः ।।
षड्भावविक्रियामेति व्याप्तैवाऽऽकाशकुम्भवत् ।। १०० ।।
धर्माधर्मानपेक्षत्वाच्चैतन्याभासतां प्रति ।।
घटाद्याभासवत्तस्मान्नाऽऽत्माभासो विनश्वरः ।। १०१ ।।
निष्क्रियश्चेतनः साक्षी सक्रियोऽचेतनः पराङ् ।।
व्यावृत्तश्च प्रमात्रादेः सिद्धः साक्षी सुषुप्तगः ।। १०२ ।। 
न चेदनुभवव्याप्तिः सुषउप्तस्याभ्युपेयते ।।
नावेदिषं सुषुप्तेऽहमिति धीः किंबलाद्भवेत् ।। १०३ ।। 
बुद्ध्यादेः प्रविलीनत्वाद्देहादेश्च जडत्वतः ।।
लोष्टादेरिव, नैव स्यान्नाज्ञासिषमितीक्षणम् ।। १०४ ।।
चिदाभासैकमात्रेण तमःसिद्धिर्न मातृतः ।।
संवित्तन्मोहचिद्विम्बैः प्रात्यक्ष्यं कर्तृरूपिणः ।। १०५ ।। 
स्मृतिनिश्चितिसंशीतिरागादिहिरुगात्मसु ।।
अहरूपेण योऽन्वेति स प्रमाता परो मतः ।। १०६ ।।
स्मरणादिविभागेन ज्ञातर्येकत्र यत्पृथक् ।।
प्रथतेऽनेकरूपाभं तज्ज्ञानं ज्ञातृकर्तृकम् ।। १०७ ।। 
विभिन्नो बहिराभाति जातिरूपक्रियादिमान् ।।
विभिन्नोऽनुभवादेव ज्ञातुर्ज्ञानात्स गोचरः ।। १०८ ।। 
संवित्तन्मोहधीवृत्तिशरीरादिविशेषणम् ।।
भोक्तरीह यदाभाति तत्प्रमाणफलं स्मृतम् ।। १०९ ।। 
कर्तृत्वं करणत्वं च कर्मत्वं चाऽऽत्मसाक्षितः ।। 
व्यतिरेकेण कर्त्रादेः सिद्धेर्नाऽऽत्मत्वमस्त्यतः ।। ११० ।।

साक्षित्वेनाऽऽत्मनः सिद्धिर्मात्रादिव्यतिरेकतः ।।
न कर्तृता प्रमात्रादेः साक्ष्यत्वेनैव तत्क्षयात् ।। १११ ।।
प्रत्यङ्भोहजबुद्ध्यादिजडरूपप्रधानतः ।।
कर्तृत्वमात्मनो युक्तं चित्प्राधान्याच्च भोक्तृता ।। ११२ ।।
अव्याकृतव्याकरणे यदुक्तं सर्वमेव तत् ।।
अनुसंधेयमत्रापि वस्तुतत्त्वविशुद्धये ।। ११३ ।।
स्वमहिम्ना न संसिध्येत्स्वतोऽनवगमात्मकम् ।।
भावाभावौ न वस्त्वेति प्रत्याख्यातं यदात्मना ।। ११४ ।। 
तस्मादजायमानैव जायमानेव लक्ष्यते ।।
संवित्तिस्तदशंबोधहेतूत्थानात्मजन्मना ।। ११५ ।। 
तद्विनाशेऽपि तत्साक्ष्याद्विनश्यन्तीव लक्ष्यते ।।
यतोऽतः कार्यतां तस्या नेश्वरोऽपि प्रसाधयेत् ।। ११६ ।। 
अज्ञानभूमिगं वस्तु मानसंगतिमाप्नुवत् ।। 
मेयत्वं लभते नान्यद्यच्च त्यक्तक्षितिद्वयम् ।। ११७ ।। 
हेतोः कर्यासमुत्पत्तेः सिद्धेः प्रागापि संविदः ।।
कार्यकारणताहीना तस्मात्संवित्प्रतीयताम् ।। ११८ ।। 
शून्यस्यापि हि शून्यत्वं तत्साक्षिणि सतीक्ष्यते ।।
असाक्षिकं चेच्छून्यत्वं साक्षिवत्स्यादसाक्षिकम् ।। ११९ ।। 
साक्ष्यसाक्ष्यपि संसिध्येत्स्वायत्वान्न तु शून्यता ।। 
पारार्थ्यात्स्वार्थविरहे षष्ठगोचरवद्भवेत् ।। १२० ।। 
देहान्तः प्रत्यगात्माऽयं पञ्चधा गम्यते मितेः ।।
एककारणसाक्षित्वकर्तृदुःखित्वरूपतः ।। १२१ ।। 
श्रुतितो लिङ्गतः साक्षात्कार्यकारणसंगतिः ।।
यतोऽनुभूय़ते तस्मात्कारणत्वं परात्मनः ।। १२२ ।।
प्रत्यक्साक्ष्यतिरेकेण नाभावोऽपि प्रसिध्यति ।।
किमु भावो जगत्यस्मिन्साक्षी चानन्यसिद्धिकः ।। १२३ ।। 
यथोक्तानुभवारूढो बुद्ध्यन्तोऽपि प्रसिध्यति ।।
माता मातरि मानं च मानान्मेयं प्रसिध्यति ।। १२४ ।।
सुखी गौरो धनी गोमान्वाह्यमेयसामाश्रयात् ।।
प्रमाणभूमौ स्थित्वैतदुक्तं सर्वं प्रसिध्यति ।। १२५ ।। 
प्राक्प्रमात्रादिसंभूतेर्यत्प्रमात्रादिकारणम् ।।
अनन्यानुभवात्माभं तत्प्रमाणं सदादृशेः ।। १२६ ।। 
मेयमानप्रमात्रादिविभागस्तत्र नेक्ष्यते ।।
प्रत्यग्बोधैकयाथात्म्यवस्तुमात्रोपरोधतः ।। १२७ ।। 
ईदृगेव फलं चात्र मानमेयादिकं तथा ।।
कुता भेदावकाशः स्यादद्वयैकप्रमात्मनि ।। १२८ ।। 
प्रमाणवर्त्मनाऽऽयातमिदं मोहापनुत्तये ।।
वस्तुवृत्तेन नैवालं शास्रानारम्भसक्तितः ।। १२९ ।।
उक्तार्थापरिहारेण तदज्ञानजभूमिषु ।।
व्यवहारः प्रमात्रादेः स्वप्नमायेन्द्रजालवत् ।। १३० ।। 
अविचारितसंसिद्धितमोवत्स्यात्तदुद्भवम् ।।
कृत्स्नं जगदतो मोहध्वस्तौ ध्वस्तं भवेच्चितिः ।। १३१ ।। 
भिन्नमानप्रमात्रादौ कार्यकारणवस्तुनि ।।
अभिन्नमातृमानादिरात्मैवैकोऽद्वयः स्वतः ।। १३२ ।।
 न देशकालावस्थादावपेक्षाऽस्त्यात्मनः  स्वतः ।।
अनन्यापेक्षसंसिद्धेर्देशादेस्तदपेक्षतः ।। १३३ ।।
देशकालनिमित्तादिव्यपेक्षं वस्तु यद्भवेत् ।।
तदेव तदपेक्षं स्यान्न तु देशादिसिद्धिदम् ।। १३४ ।।
कारकादिवशाद्यावत्किंचिद्वस्तूपलभ्यते ।।
क्रियाफलं तद्विज्ञेयमनपेक्षिततत्त्वकम् ।। १३५ ।। 
वस्त्वधीना यतो विद्या कर्त्रधीना क्रियाऽखिला ।।
कर्त्रादि चाऽऽत्ममोहोत्थं वस्तु सिद्धं स्वतोऽद्वयम् ।। १३६ ।।
कारकाण्युपमृद्गाति विद्या बीजमिवोषरम् ।।
तत्कारणोपमर्दित्वाज्जन्मनैव न कारकम् ।। १३७ ।। 
प्रमातृपरिणामत्वात्प्रमासिद्धिः प्रमातरि ।।
प्रमात्रव्यवधानेन संविदैव न वृत्तिभिः ।। १३८ ।। 
मात्रन्तरे व्यपेक्षायां मातुर्मानान्तरे मितेः ।।
दुर्वारत्वात्प्रसङ्गस्य ह्यनवस्था प्रसज्यते ।। १३९ ।। 
प्रमात्रतिशयेनैव कारणं स्यात्प्रमात्रपि ।।
विज्ञानातिशयं सिध्येन्मानं निश्चयवत्तथा ।। १४० ।। 
मेयासाधारणात्मोत्थरूपवान्निश्चयो यथा ।।
बाह्यमेयप्रधानत्वे सत्यसाधारणार्थधीः ।। १४१ ।। 
मानव्यापारकाले स्याद्वाह्यमेयोपसर्जनम् ।।
आभासादिप्रमाणान्तं तद्विशिष्टफलोत्थितेः ।। १४२ ।। 
प्रमाणव्यापृतेस्तूर्ध्वं वासनाधानकारणात् ।।
मेयोपसर्जना बुद्धिः स्मृत्या साक्षात्प्रतीयते ।। १४३ ।। 
साक्षात्कुर्वत्स्वमात्मानं यदालम्बनतां व्रजेत् ।।
कार्यकारणरूपस्य तदेवाऽऽलम्बनं मतम् ।। १४४ ।।
पूर्वोपलम्भसंस्कारसमुत्थस्मृतिविभ्रमात् ।।
वस्तुवृत्तातिवर्त्येष व्यापारः सार्वलौकिकः ।। १४५ ।।
मोयाभिसंगतेः पूर्वं ज्ञानं ज्ञातृसमाश्रयम् ।।
ज्ञातृत्वसिद्धये ज्ञानं ज्ञातृत्वं तत्कृतं यतः ।। १४६ ।। 
वासनाबलतः स्पष्टं बहिर्वद्यन्मतौ स्थितम् ।।
भावनागोचरं ज्ञानं बाह्यवस्त्ववलम्बनम् ।। १४७ ।। 
अपेक्षावृत्तवद्वस्तु यावत्किंचिदिेहेक्ष्यते ।। 
मातृमात्राश्रयं तत्स्यान्न स्वतःसिद्धिनिष्ठितम् ।। १४८ ।। 
अन्तःकरणवृत्तिर्या चक्षुरादिसमाश्रया ।।
रूपादिविषयाभासा लौकिकी दृष्टिरूच्यते ।। १४९ ।। 
तस्याश्च क्रियमाणत्वाज्जन्मनाशाभिसंगतिः ।।
आत्मदृष्टिस्त्वियं नित्य जन्मनाशादिवर्जिता ।। १५० ।। 
कार्यकारणयोस्तत्त्वं प्रत्यगात्मा चितिर्यतः ।।
तस्मान्नित्यश्चिदाभासो बुद्धौ तत्प्रत्ययेषु च ।। १५१ ।। 
प्रत्यक्चिदुपरक्तायां बुद्धौ धर्मादिहेतुकः ।।
आकारो जायतेऽनित्यो दुःखशब्दादिलक्षणः ।। १५२ ।। 
स्यास्नौ प्रत्यक्चिदाकारे बाह्यहेतुनिबन्धनः ।।
आकारो जायते बुद्धेरागमापायधर्मवान् ।। १५३ ।। 
उपाधिभूतया दृष्ट्या हानोपादानरूपया ।।
एकाश्रयत्वतः स्थास्न्वी संसृष्टेवोपजायते ।। १५४ ।। 
बुद्धितद्वृत्तिसाक्षित्वाद्बुद्धितत्प्रत्ययैरजः ।।
गृह्यतेऽविद्ययाऽभिन्नो मणिर्यद्वदुपाश्रयैः ।। १५५ ।। 
कर्तृकार्यावभासित्वात्कर्तृकार्याभिधायिभिः ।।
लक्ष्यते नामभिः साक्षी साक्षान्न त्वभिधीयते ।। १५६ ।। 
तज्जन्मनाशसाक्षित्वादजोऽनाशी स्वयंप्रभः ।।
जायते नश्यतीत्येवं तत्साक्ष्यप्यभिधीयते ।। १५७ ।।
दृष्टेर्जडस्वभावायाः परार्थायाः स्वतश्चितिम् ।।
न पश्येः प्रत्यगात्मानं द्रष्टारं दृश्ययाऽनया ।। १५८ ।। 
दिदृक्षितपरिच्छिन्नपराग्रपाद्यपेक्षया ।।
तद्विरुद्धं कथं पश्येर्दृष्ट्या तत्कर्मभूतया ।। १५९ ।। 
द्रष्टुर्हि व्यापृतिर्दृष्टौ दृष्टे रूपादिकर्माणि ।।
ताभ्यां तत्प्रत्यगात्मानं कथं पश्येश्चितिं स्वतः ।। १६० ।। 
नाकारकं समीक्षेत द्रष्टुदर्शनगोचरान् ।।
कारकत्वमृतेऽविद्यां कूटस्थस्याऽऽत्मनः कुतः ।। १६१ ।। 
कारकं सत्तथैकात्म्यं न कथंचन वीक्षते ।।
अविद्यानन्वयाद्भास्वत्प्रत्यग्ज्योतिः सतत्त्वतः ।। १६२ ।।
येन चक्षुरिदं दृष्टं चक्षुषा यन्न पश्यति ।।
ब्रह्म विद्धि तदेव त्वं न तु तद्यदुपासते ।। १६३ ।। 
मनसा मनुते यन्न येन चाऽऽहुर्मनो मतम् ।।
ब्रह्म विद्धि तदेव त्वं न त्विदं यदुपासते ।। १६४ ।। 
इत्येवमादिवाक्यानि यथोक्तार्थसमर्थने ।।
श्रौतानि शतशः सन्ति दृगमेयत्वसिद्धये ।। १६५ ।। 
एतन्मोहसमुत्थत्वाल्प्रमात्रादेर्मनागपि ।।
नैकात्म्यं शक्यते वक्तुं क्लृप्तहेतोरबाधया ।। १६६ ।।
दृष्टिभेदमकृत्वैव दृष्टेरित्यादिकां श्रुतिम् ।।
केचिद्व्याचक्षते धीराः प्रसादाज्जातवेदसः ।। १६७ ।।
दृष्टेः कर्तारमात्मानं न पश्येः क्रियमाणया ।।
दृष्ट्या रूपानुपातिन्या न क्रिया कर्तृकर्मिका ।। १६८ ।। 
दृष्टेरिति च षष्ठीयं क्रियमाणत्वहेतुतः ।।
कर्मण्येव तु विज्ञेया नासावर्थान्तरे यतः ।। १६९ ।। 
दृष्टिकर्तृत्वमाचष्टे तृजन्तेन तथाऽऽत्मनः ।।
यतोऽतः कर्मदृष्ट्या तं द्रष्ठारं नानुपश्यति ।। १७० ।। 
कर्मेप्सिततमं रूपं दृष्टेः कार्यत्वहेतुतः ।।
चक्षुर्मनो वा बुद्धिर्वा कर्तुः करणमिष्यते ।। १७१ ।। 
विज्ञानात्मा तु कर्ताऽत्र स्वातन्त्र्यात्सर्वकर्मसु ।।
फलं रूपोपलब्धिश्च कर्तुर्दृष्ट्यवसानजम् ।। १७२ ।। 
साधनत्वेन कर्ताऽत्र दृष्टाववसितिं गतः ।।
क्रियासिद्ध्युत्तरे काले फलं कस्यापि चेष्यते ।। १७३ ।। 
स्वामिनो यदि वाऽन्यस्य कर्म प्रत्येव च क्रिया ।।
कर्म दर्शयितव्यं स्याद्दृष्ट्या द्रष्टा न दृश्यते ।। १७४ ।। 
तत्रैवं सति तं दृष्टेर्द्रष्टारं कर्मभूतया ।।
दृष्ट्या पश्येः स्वमात्मानं न कथंचन कर्तृतः ।। १७५ ।। 
व्य़ाख्यानमेतन्महतां न साधु प्रतिभाति नः ।।
न्यायाक्षरानुपात्तत्वाद्यथा तदभिधीयते ।। १७६ ।।
यथाप्रश्नमियं तावत्प्रत्युक्तिर्नोपपद्यते ।।
यतो द्र्ष्टर्यसंभाव्यं कृत्स्नं प्रश्नविशेषणम् ।। १७७ ।।
साक्षादित्यादिकं यस्मान्न मनागपि युज्यते ।।
विशेषणं यथोक्तं तत्कारके दृष्टिकारिणि ।। १७८ ।। 
क्षेत्रज्ञपरमात्मानौ नापि प्रश्ने विवक्षितौ ।।
एकार्थयोगाद्वाक्यस्य नैकोक्तौ स्याद्दूयार्थता ।। १७९ ।। 
न चेप्सिततमत्वं स्याद्द्रष्टुर्दृष्टेरसंभवात् ।।
दृष्ट्यन्तरस्य दृष्टुश्च न च द्रष्ट्रन्तरं तथा ।। १८० ।। 
तदभ्युपगमे वः स्यागदनवस्थाऽनिवारणा ।।
दृष्ट्यन्तरेण संव्याप्तिर्नातो दृष्टेः कथंचन ।। १८१ ।।
तथा द्रष्टृगृहीत्यैव कामितार्थसमाप्तितः ।।
निरर्थकमिदं च स्याद्दृष्टेरिति यदुच्यते ।। १८२ ।। 
सदैवाव्यभिचारित्वादृष्टिद्रष्ट्रोः परस्परम् ।।
विशेषणविशेष्यत्वं व्यभिचारे सतीष्यते ।। १८३ ।। 
न च प्रमादपाठोऽयं सर्वेषामविगानतः ।।
विध्यशेषत्वतो नापि चार्थवादत्वमिष्यते ।। १८४ ।।
अहंदृष्ट्यधिगम्यत्वमपि द्रष्टुरिहेष्यते ।।
प्रत्यक्षमाविरूद्धत्वं तथाचोक्तेः प्रसज्यते ।। १८५ ।। 
मेयमानप्रमातृणां प्रात्यक्ष्यं प्रागपीरितम् ।।
व्याख्या व्यरोधि तेनेयं दृष्टेरित्यत्र या कृता ।। १८६ ।। 
यथोक्तादात्मनोऽन्यद्यत्कार्यकारणरूपकम् ।।
आर्तं विनाशि तत्तुच्छं शुक्तिकारजतादिवत् ।। १८७ ।। 
एतदेवमनार्तं स्यात्स्वतःसिद्धत्वकारणात् ।।
सदैकानुदितालुप्तप्रत्यगदृष्टिसतत्त्वकम् ।। १८८ ।।
हेतूक्तिरथवाऽतः स्यावुक्तवस्तुस्वभावतः ।।
तदन्यभावासंसिद्धेरार्तत्वं हेतुमद्भवेत् ।। १८९ ।।
श्लोकानामादितः समष्ट्यङ्काः - ६२१६
इति श्रीबृहदारण्यकोपनिषद्भाष्यवार्तिके तृतीयाध्यास्य चतुर्थमुषस्तब्राह्मणम् ।। ४ ।। 
अथ पञ्चमं ब्राह्मणम् ।
आदावभिहितं सर्वं बन्धनं सप्रयोजकम् ।।
अस्तित्वव्यतिरिक्तत्वे बद्धस्य च विनिश्चिते ।। १ ।। 
संसारानर्थसंप्राप्तिहेतोर्विध्वस्तथेऽधुना ।।
संन्यासैकसाहायात्मयाथात्म्यज्ञानमुच्यते ।। २ ।। 
उत्पन्नसम्यग्ज्ञानस्य संन्यासो लक्षणं यतः ।।
साधनं च तदुत्पत्तौ संन्यासोऽतोऽत्र भण्यते ।। ३ ।।
प्रवृत्तिलक्षणो योगो ज्ञानं संन्यासलक्षणम् ।।
तस्माज्ज्ञानं पुरुस्कृत्य संन्यसेदिह बुद्धिमान् ।। ४ ।। 
उषस्तप्रश्न एवायं कहोलेनापि पृच्छयते ।। 
तत्किमर्थं पुनः प्रश्नः स एव कृतनिर्णयः ।। ५ ।। 
प्रष्टृभेदाददोषश्चेन्मैवं प्रत्युक्तिभेदतः ।।
एकार्थप्रश्नवाक्यस्य ह्येका प्रत्युक्तिरिष्यते ।। ६ ।। 
पुनरूक्तं न च न्याय्यमेकप्रवचने क्वचित् ।।
न चेह लौकिको जल्पः प्रष्ट्वभेदो यतो भवेत् ।। ७ ।। 
समानशब्दौ तेनेमौ स्यातां भिन्नार्थवाचकौ ।।
कहोलोषस्तवक्त्रोक्तौ प्रश्नाविति विनिर्णयः ।। ८ ।।
क्षेत्रज्ञात्मानमप्राक्षीदुषस्तो न परं पदम् ।।
अप्राक्षीत्परमात्मानं कहोलोऽपि न दुःखिनम् ।। ९ ।। 
एकदेश उपन्यासादैकार्थ्यसवसीयते ।।
मिथःसंकीर्णधर्मोक्तौ यथायोगं व्यवस्थितिः ।। १० ।। 
यद्वन्तरतमत्वं प्रागुक्तं तत्परमात्मनि ।।
तदेकदेशाभिहितेर्विज्ञानात्मानमेष्यति ।। ११ ।। 
शोकमोहाद्यतीतत्वं प्राकाशात्मकता तथा ।।
विज्ञानात्मनि चोकाऽपि परमात्मानमेष्यति ।। १२ ।।
पञ्चमाध्यायशेषेण परमात्मविनिर्णयः ।।
षष्ठे तु वक्ष्यतेऽध्याये विज्ञानात्मविनिर्णयः ।। १३ ।। 
उपन्यासो द्वयोरत्र विज्ञानात्मपरात्मनोः ।।
व्यज्ञाय्यपुनरुक्तत्वं न्यायमार्गसमाश्रयात् ।। १४ ।। 
इति व्याचक्षते केचित्प्रश्नावेतौ यथोदितौ ।।
न सम्यगेतद्व्याख्यानं यथा तदभिधीयते ।। १५ ।। 
प्रत्युक्तेरेष त इति प्रश्नयोरुभयोरपि ।।
क्षेत्रज्ञपरमात्मानौ नात्राऽऽत्मानौ विवक्षितौ ।। १६ ।।
प्रश्नोक्तिरेकरूपा च प्रत्यभिज्ञायतेऽञ्जसा ।। 
प्रत्युक्तिश्च तवाऽऽत्मेति भिन्नार्थे वचसी कथम् ।। १७ ।। 
एकत्र च न संभाव्यावात्मानौ द्वौ शरीरके .।
आत्मप्रत्यय एकार्थस्तथा श्रुतिवचांस्यपि ।। १८ ।। 
एकात्मकाः सर्वदेहा विवादो येषु वर्तते ।।
शरीरत्वाविशेषत्वात्प्रतिवादिशरीरवत् ।। १९ ।।
सर्वान्तरावसानस्य साक्षादित्यादिकस्य च ।।
ऐकार्थ्यात्प्रश्नवाक्यस्य नाऽऽत्मानौ द्वौ विवक्षितौ ।। २० ।। 
अगौणाव्यवधानादिविशेषणविशेष्यता ।।
नानेकस्याऽऽत्मनो न्याय्या तदसंभवहेतुतः ।। २१ ।।
व्यर्थोपनिषदारब्धिर्यदि भेदो भवेत्तयोः ।।
अनिर्मोक्षप्रसक्तिश्च क्षेत्रज्ञपरमात्मनोः ।। २२ ।।
अकृत्स्नदृष्टिविषयो निषेधोऽपि न युज्यते ।।
प्रविष्टस्य न चेत्कार्त्स्न्यं विज्ञानात्मन इष्यते ।। २३ ।।
वस्तुवृत्तानुरोधेन नातो भेदोऽस्ति कुत्रचित् ।।
वस्तुवृत्तानभिज्ञानाद्भेदः स्वप्नेन्द्रजालवत् ।। २४ ।। 
एक एव ततः प्रश्नो न प्रश्नद्वयमिष्यते ।। 
कंचिद्विशेषमापेक्ष्य पृष्टो भूयोऽपि पृच्छ्यते ।। २५ ।। 
उपदेशस्य विषयः प्रश्नप्रत्युक्तिवाक्ययोः ।।
निरधारि पुरा तस्य याथात्म्यं त्वत्र पृच्छयते ।। २६ ।। 
बुद्ध्यन्ताद्व्यतिरिक्तोऽस्ति साक्षी प्रश्नस्य गोचरः ।।
योग्यः प्रत्यङ्ङिति ज्ञेयः पूर्वप्रश्नार्थसंग्रहः ।। २७ ।।
अशनायाद्यतीतत्वं पूर्वोक्तस्यैव वस्तुनः ।।
द्वितीयेनोच्यते तत्त्वं प्रत्यङ्भोहनिवृत्तये ।। २८ ।। 
यथाप्रश्नं प्रतिवचो न सम्यगुदितं पुरा ।।
इति मत्वाऽथवाऽप्राक्षीत्पृष्टमर्थं पुनर्ऋषिम् ।। २९ ।। 
साक्षादित्यादिना पृष्टं साक्षादित्यादिलक्षणम् ।।
यथा संभाव्यते नेदृक्प्रत्युक्तौ किंचिदीक्ष्यते ।। ३० ।।
असंतोषात्कहोलोऽत उषस्तप्रश्नमेव तु ।।
भूयोऽप्राक्षीन्मुनिं विद्वान्याथात्म्यर्थावबुद्धये ।। ३१ ।। 
एष आत्मेति प्रत्युक्तिर्यः प्राणेनेति चापरा ।।
तावन्भात्रोक्तितो नासौ प्रश्नार्थोऽवधृतो भवेत् ।। ३२ ।। 
ननूर्मिषट्कातीतत्वं दुःखित्वं चाद्वयात्मनि ।।
एकदैकत्र न स्यातां प्रकाशतमसी यथा ।। ३३ ।। 
नैष दोषस्तदज्ञानमिथ्याधीभ्रमहेतुतः ।।
संसारिताऽऽत्मनः क्लृप्ता कृष्णिमेव नभस्तले ।। ३४ ।।
बृहद्विचारे सम्यक्च प्रागप्येतद्विचारितम् ।।
विरुद्धागमविषयप्रविवेकप्रसङ्गतः ।। ३५ ।। 
रज्जुत्वाहित्वयोर्यद्वदेकस्मिन्नपि वस्तुनि ।।
स्वतस्तन्मोहतश्चैव संभवस्तद्वदात्मनि ।। ३६ ।।
मुक्तत्वं च सितत्वं च परस्परविरुद्धयोः ।।
धर्मयोः समवायः स्यान्न तु नीलोत्पलादिवत् ।। ३७ ।।
एवं विरुद्धधर्मत्वे न च दोषोऽस्ति कश्चन ।।
नामरूपादिसद्भावो दोषश्चेदिह चोद्यते ।। ३८ ।। 
नेह नानेति वचनादेकमेवेति चोक्तितः ।।
नैवं परिहृतेस्तस्य मृद्दृष्टान्तादियुक्तिभिः ।। ३९ ।। 
अगृह्यमाणं सत्तत्त्वं विपरीतमिवेक्ष्यते । 
यथावस्त्वीक्ष्यमाणं तु यथावस्त्वेव वीक्ष्यते ।। ४० ।। 
यदत्र चोद्ये वक्तव्यं तत्पुरैवासकृद्बहु ।।
सम्यगुक्तं तदखिलमिह स्मर्तव्यमादृतैः ।। ४१ ।। 
अविचारितसंसिद्धिमोहोपहतचेतसाम् ।।
अप्यद्वयं परं ब्रह्म द्वयवत्प्रथते मृषा ।। ४२ ।।
यथा विशुद्धमाकाशं तिमिरोपप्लुतो जनः ।।
संकीर्णमिव मात्राभिश्चित्राभिरूपलक्षयेत् ।। ४३ ।।
तथेदममलं ब्रह्म निर्विकारमविद्यया ।।
कलुषत्वमिवाऽऽपन्नं भेदरूपं प्रकाशते ।। ४४ ।। 
तस्यैकमपि चैतन्यं बहुधा प्रविभज्यते ।।
अङ्गाराङ्कितमुत्पाते वारिराशेरिवोदकम् ।। ४५ ।। 
बाध्य एवाऽऽत्मसंमोहो न त्वसौ बाधको यतः ।।
प्रत्यग्याथात्म्यविज्ञानं न बाध्यं बाधकं यतः ।। ४६ ।। 
स्वभावानपहारेण संगतिः स्यात्ततस्तयोः ।।
इति चेतसि संधाय सर्वयोगेश्वरेश्वरः ।। ४७ ।। 
मोहापनुत्तये प्राह प्रपन्नाय किरीटिने ।।
बाध्यबाधकरूपं च न व्येतीति प्रकाशयन् ।। ४८ ।। 
या निशा सर्वभूतानां तस्यां जागर्ति संयमी ।।
यस्यां जाग्रति भूतानि सा निशा पश्यतो मुनेः ।। ४९ ।। 
ज्ञानाज्ञाने ततोऽपेक्ष्य व्यवहारोऽयमात्मनि ।।
शास्रीयो लौकिकश्चातो विरोधोऽत्र न शङ्क्यते ।। ५० ।। 
उत्पन्नात्मप्रबोधानामात्माविद्यातदुद्भवम् ।।
सम्यग्ज्ञानाग्निना नित्यं दह्यमानं प्रजायते ।। ५१ ।। 
ऐकात्म्यवस्तुयाथात्म्यमभिप्रेत्यात उत्तरः ।।
साक्षादित्यादिकः प्रश्नो यदेवेतिपुरः सरः ।। ५२ ।। 
प्रत्याहैष त आत्मेति याज्ञवल्क्योऽपि पूर्ववत् ।।
संभाव्यते यतोऽत्रैव साक्षादित्यादिलक्षणम् ।। ५३ ।। 
निःशेषनिर्णयोक्तीच्छुः कहोलोऽप्याह पूर्ववत् ।।
कतमो याज्ञवल्क्येति स तं प्रत्याह शुद्धधीः ।। ५४ ।। 
योऽशनायापिपासादीन्धर्मान्सर्वान्विरोधतः ।।
अतीत्य वस्तुवृत्तेन स्वमहिम्नि व्यवस्थितः ।। ५५ ।। 
अशनायापिपासे यस्तद्धेतोरत्ययात्सदा ।।
अत्येति वस्तुवृत्तेन स साक्षादिति गृह्यताम् ।। ५६ ।। 
शोकादासङ्गबीजाद्धि जज्ञाते ते यथोदिते ।।
इच्छाविशेषास्ताभ्यां च जज्ञिरेऽन्ये सहस्रशः ।। ५७ ।। 
आत्माऽत्येतीति संबन्धो योऽशनायादिलक्षणान् ।।
क्रियार्थोऽत्येतिशब्दश्चेन्न क्रियार्थो विवक्षितः ।। ५८ ।। 
औष्ण्यं शैत्यं यथाऽत्येति वस्तुवृत्तेन सर्वदा ।।
गार्ताद्यत्ययवत्त्वत्र न मानादुपपद्यते ।। ५९ ।। 
अशनायापिपासे द्वे एव नात्येति केवले ।।
शोकश्च यस्तयोर्बीजं तमप्येषोऽतिवर्तते ।। ६० ।।
शोकोऽत्रारतिमात्रं स्याच्चेतसो याऽनवस्थितिः ।।
मोहं चात्येति वैचित्यं विषयापहृतिं धियः ।। ६१ ।।
स्वतोऽनानात्मकेऽज्ञानाद्यन्नानात्मसमीक्षणम् ।।
मिथ्याज्ञानमनात्माभं मोह इत्युपदिश्यते ।। ६२ ।। 
सर्वग्रःप्राणधर्मत्वादशनायापिपासयोः ।।
समासेनाभिधानं स्याद्यदि वा शोककार्यतः ।। ६३ ।। 
असमासेन निर्देशो भिन्नकार्यत्वकारणात् ।।
प्रवृत्तिररतेः कार्यं मोहस्यानर्थसंप्लुतिः ।। ६४ ।। 
जरेति परिणामः स्याद्वलीपलितलक्षणः ।।
देहस्य मृत्युर्विच्छेदो वियोगो देहलिङ्गयोः ।। ६५ ।।
प्राणाधिकरणे पूर्वे शोकमोहौ मनोगती ।
जरामृत्यू तु देहस्य धर्माविति विनिश्चयः ।। ६६ ।। 
अशनायादिसंबन्धो नाऽऽत्मनो वास्तवो मतः ।। 
अनिर्मोक्षप्रसक्तिः स्यात्तस्य चासङ्गरूपतः ।। ६७ ।। 
यत एवमतः प्रत्यग्याथात्म्यानवबोधतः ।।
अशनायादिसंबन्धः सम्यग्बोधादतो हनुतिः ।। ६८ ।। 
यः स्वकारणसंसर्गः कार्याणामत्ययो भवेत् ।।
अनात्यन्तिकरूपत्वादत्ययोऽसौ न गृह्यते ।। ६९ ।। 
तत्कारणनिषेधो यः स्वमहिम्नैव वस्तुनः ।।
तमत्ययं मोक्षविधौ तद्विद्वांसः प्रचक्षते ।। ७० ।। 
अशनायापिपासाभ्यां तस्मात्तत्कारणग्रहः ।।
संवर्गात्मातिवर्तित्वात्तत्कार्यातिगतिस्ततः ।। ७१ ।। 
मृत्युनैवेत्युपक्रम्य तथाच श्रुतिरब्रवीत् ।।
लक्षणं ह्यशनायेति प्राणमृत्युप्रबुद्धये ।। ७२ ।। 
अविचारितसंसिद्धप्रत्यगज्ञानलक्षणम् ।।
अशनायापिपासादिधर्मिणं प्राहुरीश्वरम् ।। ७३ ।।
तत्प्रत्यगात्मयाथात्म्यभास्वज्ज्ञानोदयात्तमः ।।
प्रध्वस्याऽऽत्माऽयमत्येति तदुत्थं वस्तुवृत्ततः ।। ७४ ।। 
आत्माऽसामान्यचैतन्यरूपोत्थेनाऽऽत्मगं तमः ।।
जग्ध्वा मानेन निःशेषं प्रत्यङ् पूर्णोऽवशिष्यते ।। ७५ ।। 
यस्मादेष स्वतो बुद्धो निरविद्यः स्वतस्ततः ।।
शुद्धश्चातोऽद्वितीयत्वात्प्रत्यङ्भुक्तः स्वतस्ततः ।। ७६ ।। 
एवं ध्वस्तात्ममोहस्य कुतोऽविद्योत्थवस्तुभिः ।।
प्रतीचोऽस्त्यभिसंबन्धो ह्यशनायादिलक्षणैः ।। ७७ ।। 
यथा विशुद्धमाकाशं सति वाऽसति वा मले ।।
नीहारादौ तथैवाऽऽत्मा कार्यकारणवस्तुनि ।। ७८ ।। 
प्रत्याग्याथात्म्यदृष्ट्याऽऽत्मा कारणं स्वतमोवधि ।।
बाधित्वाऽज्ञानसंसारौ यात्यपूर्वादिरूपताम् ।। ७९ ।। 
शोकमोहावतः स्यातां सूत्रकार्योपलक्षणम् ।।
जरामृत्यू विराजश्च सर्वकार्योपसंहृतिः ।। ८० ।। 
अध्यात्माद्यधियज्ञादेराधिदैवतरूपता ।।
पुरुक्तोऽर्थवती चैवं सति सर्वा भवेद्ध्रुवम् ।। ८१ ।। 
सर्वाण्युपासनान्येवं ब्रह्मविद्याभिसंगतेः ।।
विद्याधिकार उक्तत्वादर्थवन्तीति निश्चितिः ।। ८२ ।। 
प्रतीचोऽसङ्गयाथात्म्यान्मोहादेश्चाप्यवस्तुतः ।। 
प्रत्यङ्भात्रावशेषत्वात्कुतः षष्ठ्यर्थसंभवः ।। ८३ ।। 
हेतुहेतुमदुक्त्यैतद्व्याख्येयं त्रयमात्मनि ।।
आनन्दवद्वा शङ्क्योक्तिर्योऽशनायेतिपूर्विका ।। ८४ ।। 
स्वाभाविकत्वं मा प्रापच्छोकादेरात्मसौख्यवत् ।।
यस्मिन्सत्येव यत्सत्स्यात्तस्मिंस्त्वसति तन्न सत् ।। ८५ ।। 
अशनायादिकास्तस्मात्कार्यकारणलक्षणान् ।।
तद्विरुद्धात्मविज्ञानाद् ध्वंसित्वाऽऽत्मैकलो भवेत् ।। ८६ ।। 
परमात्मस्वभावोऽयं स्वयं श्रुत्या प्रपञ्चितः ।।
एतमेव तमात्मानं विदित्वोक्तेेन वर्त्मना ।। 
व्युत्थाय ब्राह्मणा यत्नाद्भिक्षाचर्यं चरन्ति हि ।। ८७ ।। 
अधिकारिविशेषस्य ज्ञानाय ब्राह्मणग्रहः ।।
न संन्यासविधिर्यस्माच्छ्रुतौ क्षत्र्रियवैश्ययोः ।। ८८ ।। 
त्रयाणामविशेषेण संन्यासः श्रूयते श्रूतौ ।।
यदोपलक्षणार्थं स्याद्ब्राह्मणग्रहणं तदा ।। ८९ ।। 
कर्माधिकारविच्छेदि ज्ञानं चेदभ्युपेयते ।।
कुतोऽधिकारनियमो व्युत्थाने क्रियते बलात् ।। ९० ।। 
प्रत्यग्याथात्म्यविज्ञानस्वभावश्चेत्समर्थ्यते ।।
व्युत्थानं यस्य यस्य स्यात्स स व्युत्थातुमर्हति ।। ९१ ।। 
एवं चेद्ब्राह्मणोक्तिः स्याद्ध्वस्ताविद्यगृहीतये ।।
स ब्राह्मण इति स्पष्टं श्रुतिरन्ते च वक्ष्यति ।। ९२ ।। 
प्राणस्वान्ततनूधर्मा अशनायादिलक्षणाः ।।
य एते सर्वभूतेषु वर्तन्तेऽम्भःप्रवाहवत् ।। ९३ ।। 
संसारोऽनर्थ इत्येष प्रत्यङ्भोहैकहेतुकः ।।
यतो बिभ्यति भूतानि परोत्कर्षगतान्यपि ।। ९४ ।। 
कारणं प्रत्यगज्ञानं कार्यं संसार उच्यते ।।
तद्विरुद्धात्मकः प्रत्यङ्ब्रह्यापूर्वादिवाक्यतः ।। ९५ ।। 
एतं तमिति वाक्येन दृष्ट्यादेः साक्षिणं श्रुतिः ।।
अनूद्यापेतदुःखेन साक्षात्संगतिमब्रवीत् ।। ९६ ।। 
तं दृष्ट्यादिदृशं साक्षादात्मानं कल्पितात्मनाम् ।।
तमेतमिति विज्ञाय यथाव्याख्यातलक्षणम् ।। ९७ ।। 
उषस्तोक्तो विशेष्योऽत्र कहोलोक्तो विशेषणम् ।। 
एवं संसारविध्वस्तिस्तद्धेतोर्ज्ञानहानितः ।। ९८ ।। 
घटाकाशो महाकाश इत्युक्तेः केवलं वियत् ।।
यथाऽधिगम्यते तद्वत्साक्षादित्यादिलक्षणः ।। ९९ ।।
भेदसंसर्गहीनोऽर्थस्तद्धेतुध्वंसवर्त्मना ।। 
एतस्मादेव विज्ञेयो वाक्यान्नान्यप्रमाणतः ।। १०० ।। 
साक्षादित्यादिकं सर्वमुषस्तप्रश्नगोचरः ।।
योऽशनायेति चात्रोक्तौ संभाव्यं तदशेषतः ।। १०१ ।। 
सामान्यमात्रपत्युक्तेर्न यथापृष्टवस्तुधीः ।।
पूर्वत्राभूद्यथा साक्षादिति प्रत्युक्तितो मतिः ।। १०२ ।।
पौैर्वापर्यं यथायोगं कत्वान्तयोः पदयोर्द्वयोः ।।
पूर्वं यदि विदित्वेति तदा द्वेधा प्रकल्पनम् ।। १०३ ।। 
ज्ञानस्वभावाद्व्युत्थानं ज्ञेयवस्तूपरोधतः ।। 
व्युत्थाने चोदनापेक्षा नाधिकारोपमर्दतः ।। १०४ ।। 
शाब्दी वा प्रतिपत्तिः स्याद् व्युत्थानादेः प्रयोजिका ।।
विध्यर्थो ह्यपि बाल्यादिस्तथोर्ध्वमपि दृश्यते ।। १०५ ।।
व्युत्थायाथ विदित्वेति पौर्वापर्यं यदेष्यते ।।
व्युत्थानसाधना विद्येत्ययमर्थो भवेत्तदा ।। १०६ ।। 
विदित्वा कथमित्यस्य प्रत्युक्त्यर्था परा श्रुतिः ।।
तस्मादित्यादिका योज्या न्यासहेतुत्वसिद्धये ।। १०७ ।।
तस्मादेवंविदित्येवं तथाचोर्ध्वं प्रवक्ष्यति ।।
निःशेषकर्मसंन्यासं विद्यायाः साधनं श्रुतिः ।। १०८ ।। 
संन्याससाधनं ज्ञानं निर्वक्त्यत्रापि च श्रुतिः ।।
यथा तथा पराश्चात्र श्रुतयः सन्ति कोटिशः ।। १०९ ।।
ज्ञानानुरोधिनी यद्वत्प्रवृत्तिः प्राणिनामिह ।।
तथेहापि श्रुतिर्वक्ति प्रत्यग्याथात्म्यवेदिनाम् ।। ११० ।। 
पुत्रोत्पत्तिं समुद्धिश्य दारान्परिजिघृक्षति ।।
यतो दारार्थ उद्योगस्ततः पुत्रैषणोच्यते ।। १११ ।। 
पुरुषार्थाय यन्नालं लब्धात्माऽपि कुठारवत् ।।
अप्रविश्य प्रयोगं तद्वित्तमित्युपदिश्यते ।। ११२ ।। 
यत्त्वात्मलाभमात्रेण पुरुषार्थसमाप्तिकृत् ।।
व्युत्थानं तद्बलादेव न तु यत्स्याद्गवादिवत् ।। ११३ ।। 
प्रत्यगज्ञानसंभूतकामोत्थं साधनात्मकम् ।।
देवतादिपरिज्ञानं मन्त्रवद्वित्तमुच्यते ।। ११४ ।। 
नाऽऽत्मानं लभते कर्म यतो वित्तमृते ततः ।।
वित्तैषणेयं कर्मार्था न लोकार्थेति निश्चितिः ।। ११५ ।। 
नित्यकर्मप्रसिद्ध्यर्थमतो वित्तमिहेष्यते ।।
न चेज्जामि भवेद्वाक्यं पृथग्लोकैषणाग्रहात् ।। ११६ ।।
लोकानुद्दिश्य यः कामस्तत्साधनसमाश्रयः ।।
लोकैषणेति तामाहुः काम्यकर्मार्थुमुद्यमम् ।। ११७ ।।
यतोऽसाधनसाध्यं तं प्रत्यगात्मानमात्मना ।।
साक्षादित्यादिनाऽज्ञासीद्विरुद्धं साध्यसाधनैः ।। ११८ ।। 
साध्यसाधनरूपाभ्यस्तस्मादुक्तार्थवेदिनः ।।
व्युत्तिष्ठन्त्येषणाभ्यस्ते तद्विरुद्धात्मकत्वतः ।। ११९ ।। 
अज्ञानकामजन्यत्वं वाङ्भनःकायकर्मणाम् ।।
सोऽकामयत इत्येवं पुराऽप्युक्तं तमस्विनः ।। १२० ।। 
यदज्ञानात्प्रवृत्तिर्या तज्ज्ञानात्सा कुतो भवेत् ।।
प्रत्यग्ज्ञानोदयेऽतः स्यान्निवृत्तिः सर्वकर्मणाम् ।। १२१ ।। 
जिज्ञासुरपि चैतस्य यथोक्तस्याऽऽत्मवस्तुनः ।।
सर्वैषणानिवृत्त्यैव तज्ज्ञानं समवाप्नुयात् ।। १२२ ।। 
यस्तु त्यक्तुं न शक्नोति रागादिप्रबलत्वतः ।। 
रागादिहेतुनाशार्थं कार्यं कर्मैव तेन तु ।। १२३ ।।
आरुरुक्षोर्मुनेर्योगं कर्म कारणमुच्यते ।।
योगारूढस्य तस्यैव शमः कारणमुच्यते ।। १२४ ।। 
न्याय्यां वृत्तिं समुल्लङ्घ्य तद्विरुद्धतया स्थितिः ।।
व्युत्थानमिति तामाहुर्व्युत्थानज्ञा महाधियः ।। १२५ ।। 
सामन्तो  व्युत्थितो राज्ञा विरोधेन व्यवस्थितौ ।।
व्युत्थानशब्दो लोकेऽपि प्रसिद्धोऽत्र तथैव सः ।। १२६ ।। 
भिक्षया लक्ष्यते चर्या ह्याकिंचन्यैकसंश्रया ।।
अममापरिग्रहोक्तेर्निष्कर्मा मुनिरूच्यते ।। १२७ ।। 
एषणा कामपर्यायः कामश्चाप्राप्तगोचरः ।।
अवाप्ताशेषकामेऽसौ भवंस्तन्मोहतो भवेत् ।। १२८ ।। 
आनन्दैकस्वभावत्वान्नाऽऽत्मनः सुखकामिता ।।
विरोधात्सुखरूपस्य न दुःखेन समागमः ।। १२९ ।।
बुभुक्षादिनिषेधोऽयं तथाऽप्यात्मन उच्यते ।।
सर्वानर्थैकमूलस्य प्रत्यङ्भोहस्य हानये ।। १३० ।। 
निरेषणैकयाथात्म्ये न यथावस्तुकामधीः ।।
निरेषणात्मसंबोधाद्बाध्यैवेयमतो भवेत् ।। १३१ ।। 
फलार्थैषणयैकत्वप्रसिद्ध्यर्थमतः श्रुतिः ।।
प्रवक्तुमुपचक्राम पुत्रवित्तैषणैकताम् ।। १३२ ।। 
यतो धनाभिलाषोऽयं कृतदारस्य सार्थकः ।।
पुत्रैषणाऽतोऽभिन्नैव ज्ञेया वित्तैषणात्मनः ।। १३३ ।। 
साधनत्वाविशेषत्वात्पुत्रवित्तैषणात्मनोः ।।
एवं चैकत्वमनयोरिह व्याख्येयमादृतैः ।। १३४ ।।
साध्यैषणाप्रयुक्तत्वात्पुत्रवित्तैषणात्मनः ।।
एका लोकैषणैवेयं त्रिधाऽतो व्यपदिश्यते ।। १३५ ।। 
स्वमहिम्नैव निष्पत्तिर्न विना साधनं यतः ।।
साध्यस्य साधनादानमतः साध्यानुरोधतः ।। १३६ ।। 
अपास्ताशेषानर्थाप्तपुरुषार्थत्वतः स्वतः ।। 
तन्मोहमात्रजे तस्मादेषणे प्रत्यगात्मनि ।। १३७ ।। 
ब्रह्माज्ञानं यतो हेतुरेषणानां न वस्तुतः ।।
परमार्थविदां न स्युरेषणा या यथोदिताः ।। १३८ ।। 
आप्ताशेषपुमर्थत्वान्नापेक्ष साधनं प्रति ।।
साध्यत्वेऽपि हि सिद्धस्य किंत्वसाध्यस्य वस्तुनः ।। १३९ ।। 
सर्वोपाया निवर्तन्त उपेयावसितौ यतः ।।
चरितार्थत्वतोऽमीषां नापेक्षा सिद्धवस्तुनः ।। १४० ।। 
अप्यज्ञातात्मयाथात्म्यो जिज्ञासुर्योऽत्र वस्तुनि ।।
सर्वकर्मपरित्यागो ज्ञानाप्त्यै तस्य साधनम् ।। १४१ ।। 
तस्मादेवंविदित्यत्र श्रुतिः स्पष्टं यथोदितम् ।।
निःशेषकर्मसंन्यासं स्वयमेव प्रवक्ष्यति ।। १४२ ।। 
प्रत्यग्याथात्म्यविज्ञानसाधनत्वप्रसिद्धये ।।
श्रुत्यन्तरेषु तद्वच्च सन्ति वाक्यान्यनेकशः ।। १४३ ।। 
मुक्तेश्च बिभ्यतो देवा मोहेनापिदधुर्नरान् ।।
प्रावर्तन्त ततो भीताः कर्मस्वज्ञाततत्त्वकाः ।। १४४ ।।
सर्वकर्माण्यतस्त्यक्त्वा प्रत्यक्प्रवणबुद्धयः ।।
मोहं भित्त्वाऽऽत्मसंबोधाद्ययुः कैवल्यमुत्तमम् ।। १४५ ।। 
इति भाल्लविश्रुतिवचः सम्यग्ज्ञानस्य जन्मने ।।
संन्यासं साधनं वक्ति वाङ्भनःकायकर्मणाम् ।। १४६ ।।
पराञ्चि खानीति तथा पराक्प्रवणसाधनम् ।। 
निषेधत्यात्मविज्ञाने मन्त्रवर्णोऽपि काठके ।। १४७ ।। 
वेदान्तविज्ञानसुनिश्चितार्थाः  संन्यासयोगाद्यतयः शुद्धसत्त्वाः ।।
मन्त्रोऽपि चैकात्म्यविनिश्चयाय निःशेषकर्मोज्झितिमाह साक्षात् ।। १४८ ।। 
ब्रह्मचर्यं समापय्य गृही तस्माद्भवेद्द्विजः ।।
गृहाश्रमं समाप्याथ वानप्रस्थं समापयेत् ।। १४९ ।। 
यथोक्ताश्रमवासार्थं सामर्थ्यान्नियमो भवेत् ।।
एवं सति समर्थः स्यात्सर्वाश्रमसमुच्चयः ।। १५० ।। 
वानप्रस्थाश्रमादूर्ध्वं प्रव्रजेदविचारयन् ।।
प्रत्यक्षश्रुतिमूलोऽयं सर्वाश्रमसमुच्चयः ।। १५१ ।।
कषायं पाचयित्वा च श्रेणीस्थानेषु च त्रिषु ।।
प्रव्रजेच्च परं स्थानं पारिव्राज्यमनुत्तमम् ।। १५२ ।। 
इति व्यासस्मृतौ वाक्यं प्रत्यक्षश्रुतिबन्धनम् ।।
तथाऽन्यान्यपि विद्यन्ते वाक्यान्यत्र सहस्रशः ।। १५३ ।। 
ब्रह्मचर्याश्रमादेव यदि वा प्रव्रजेद्दूिजः ।।
गृहाच्च प्रव्रजेत्तद्वत्प्रव्रजेच्च वनात्तथा ।। १५४ ।। 
विकल्पेनैव व्याख्यात एकद्वित्रिसमुच्चयः ।।
कषायपक्तिमापेक्ष्य विकल्पोऽयं त्रिधोदितः ।। १५५ ।।
परीक्ष्य लोकानित्यादि तथाचाऽऽथर्वणे वचः ।। 
विरक्तः कर्मभूमिभ्यो ज्ञानं प्रति नियुज्यते ।। १५६ ।। 
सर्वकर्मपरित्यागात्संत्यक्ताशेषसाधनः ।।
श्रुत्युक्तोऽत्र परिव्राट् स्यादैकात्म्यज्ञानजन्मने ।। १५७ ।। 
मुण्डोऽपरिग्रहश्चेति प्रत्यक्षश्रुतिवाक्यतः ।।
तद्विरुद्धं स्मृतेर्वाक्यं नापेक्ष्यं दुर्बलत्वतः ।। १५८ ।। 
विगीता च विरुद्धा च दृष्टार्था दृष्टकारणा ।।
इति वेदविदाऽप्युक्तं तदप्रामाण्यकारणम् ।। १५९ ।। 
क्रियमाणानि कर्माणि यथा स्युः फलसिद्धये ।।
तदक्रियोक्ता श्रुत्येह तथाऽऽत्मज्ञानजन्मने ।। १६० ।। 
सत्यानृते सुखदुःखे वेदाल्लोँकदूयं तथा ।।
संन्यस्याऽऽत्मनमन्विच्छेदित्यदुष्टं स्मृतेर्वचः ।। १६१ ।। 
त्यज धर्ममधर्मं च तथा सत्यानृते त्यज ।।
उभे सत्यानृते त्यक्त्वा येन त्यजसि तं त्यज ।। १६२ ।। 
नैष्कर्म्यसाधनेष्वेवं श्रुतयः स्मृतिभिः सह ।।
मुमुक्षुं विनियुञ्जन्ति सदाऽऽत्मज्ञानजन्मने ।। १६३ ।। 
तथाऽनधिकृतानां च संन्यासस्य विधानतः ।।
काणकुब्जादिविषया न्यासक्लृप्तिरतोऽशुभा ।। १६४ ।। 
सत्सु प्रत्यक्षविधिषु यथोक्तेष्वफलः श्रमः ।।
भिक्षाचर्यं चरन्तीतिविध्यर्थः क्रियते महान् ।। १६५ ।। 
तिष्ठासेदिति चात्रापि प्रत्यक्षः श्रूयते विधिः ।।
तस्मिन्सति वृथा कस्माज्जनोऽयं परिखिद्यते ।। १६६ ।। 
साध्यसाधनरूपाभ्यां विरुद्धं प्रत्यगीक्षणम् ।।
यतो यथोक्तं तत्सिद्धौ तस्मादेतद्विधीयते ।। १६७ ।। 
व्युत्थायातो यथोक्ताभ्य एषणाभ्यो निरेषणः ।।
पाण्डित्यमथ निर्विद्य बाल्यं परिसमापेयत् ।। १६८ ।। 
पदार्याधिगतिः पूर्वं ततस्तदभिसंगतिः ।।
विरुद्धार्थह्नुतिः पश्चात्ततो वाक्यार्थबोधनम् ।। १६९ ।। 
एकैकश्येन नीत्वाऽथ निष्ठां पाण्डित्यलक्षणाम् ।।
बाल्यं चैव यथायोगमन्वयव्यतिरेकतः ।। १७० ।। 
अद्वितीयार्थनिष्ठत्वमात्मप्रत्ययशब्दयोः ।।
तथाचाऽऽत्मैकनिष्ठत्वमद्वितीयस्य मानसः ।। १७१ ।। 
ऐकार्थ्यान्नेह संसर्गस्तद्विरुद्धार्थयोरिव ।।
अशनायाद्यतिक्रान्तदृष्टिद्रष्टृपदार्थयोः ।। १७२ ।। 
पण्डेति बुद्धिनामैतत्सा जाता यस्य मानतः ।।
तं पण्डितमिति प्राहुः सोऽत्र श्रुत्या नियुज्यते ।। १७३ ।। 
यत्पण्डितस्य कर्म स्यात्तत्पाण्डित्यं प्रचक्षते ।।
अप्राप्ततत्त्वनिष्ठोऽतः पाण्डित्ये विनियुज्यते ।। १७४ ।। 
शास्राचार्यात्मतो निष्ठां नीत्वाऽऽत्मप्रत्ययं यतिः ।।
तिष्ठासेदथं बाल्येन, कृत्स्नानात्मधियो ह्नुतिः ।। १७५ ।।
बाल्यशब्दाभिधेया स्यात्तां समापय्य शुद्धधीः ।।
मुनिभावं ततो त्गवा ब्रह्मव ब्राह्मणो भवेत् ।। १७६ ।। 
निःशेषमात्मसंबोधं कुर्यादिति विधीयते ।।
तिष्ठासेदिति संबन्धः सर्वत्र विधिना भवेत् ।। १७७ ।।
प्राणेन प्राणितीत्युक्तो दृष्टेर्द्रष्टेति चोदितः ।।
स आत्माऽनुभवात्सिद्ध आ देहादा परात्मनः ।। १७८ ।। 
अस्य प्रत्यक्पदार्थस्य ह्या समाप्तेर्विधीयते ।।
धीः पाण्डित्यगिरा साक्षादन्वयव्यतिरेकतः ।। १७९ ।। 
तथैव योऽशनायेति परमात्माऽपि शब्दितः ।।
तस्य निष्ठाविधानार्थं बाल्येनेति परं वचः ।। १८० ।। 
नान्यत्रेहाद्वितीयार्थात्साक्षादात्मार्थसंभवः ।।
इत्यर्थोऽत्र विधेयः स्यादन्वयव्यतिरेकतः ।। १८१ ।।
अद्वितीयपदार्थस्य तथा नैवाऽऽत्मनोऽन्यतः ।। 
संभवोऽस्तीतिविध्यर्थस्तिष्टासेदिति भण्यते ।। १८२ ।। 
विशेषणविशेष्यत्वसंबन्धोऽथ पदार्थयोः ।।
विरुद्धार्थनिवृत्त्याऽत्र मुनिरित्यभिधीयते ।। १८३ ।। 
ब्रह्मात्मनोरसंसर्गस्तद्विरुद्धार्थयोरिव ।।
पदार्थैकत्वतो भेदो ध्वान्तध्वस्तौ निवर्तते ।। १८४ ।। 
सामानाधिकरण्यं च विशेषणविशेष्यता ।।
लक्ष्यलक्षणसंबन्धः पदार्थप्रत्यगात्मनाम् ।। १८५ ।।
सामानाधिकरण्यादेर्घटेतरखयोरिव ।।
व्यावृत्तेः स्यादवाक्यार्थः साक्षान्नस्तत्त्वमर्थयोः ।। १८६ ।।
चिदज्ञानैकहेतुत्वाद्धातव्यानां चिदात्मनि ।।
मोहध्वस्तौ प्रतीचोऽन्यो नातोऽर्थोऽत्रावशिष्यते ।। १८७ ।। 
आत्मधीविषयं नैति तदज्ञानैककारणः ।।
अनात्ममानमेयोऽर्थो यतोऽतः केवलात्मता ।। १८८ ।। 
समाप्यामौनमखिलं बाल्यपाण्डित्यलक्षणम् ।।
निर्विद्य च तथा मौनं पदार्थद्वयसंगतिम् ।। १८९ ।। 
अथ ब्राह्मण इत्युक्त्या फलावस्थाऽस्य भण्यते ।।
भेदसंसर्गहीनोऽर्थः स्वमहिम्नि व्यवस्थितः ।।
साक्षादित्यादिरूपोऽथ ब्रह्म ब्राह्मण उच्यते ।। १९० ।। 
इमामवस्थां संप्राप्य सर्वो ब्राह्मण उच्यते ।।
ब्राह्मण्यं गौणमन्यत्र पूर्वभूमिषु नाञ्जसा ।। १९१ ।। 
केनाथ ब्राह्मणः स स्यादिति प्रश्नमपृच्छत ।।
उक्तोपायातिरेकेण पृच्छयते साधनान्तरम् ।। १९२ ।। 
यज्ञादिलक्षणं तावत्पारंपर्येण साधनम् ।।
निर्ज्ञातमागमात्तस्मात्पृच्छ्यते साधनान्तरम् ।। १९३ ।। 
चतुर्णां कतमेनेति न तु प्रश्नोऽत्र युज्यते ।।
कैवल्याश्रममादाय ब्राह्मण्यस्य समाप्तितः ।। १९४ ।।
न चाऽऽश्रमान्तरं युक्तं मुर्नर्व्युत्थायिनः सतः ।।
कृतार्थस्याकृतार्थस्य तस्य नैवाऽऽश्रमान्तरम् ।। १९५ ।। 
प्रश्नोऽयं साधनज्ञप्त्यै ब्राह्मणस्येह पृच्छ्यते ।
किंसाधनो ब्राह्मणः स्यादिति साधनमुच्यताम् ।। १९६ ।। 
प्रश्नप्रतिवचस्तेन ब्राह्मणः स्याद्यथोदितः ।।
येनानवाप्तज्ञानोऽपि भवेदीदृश एव ना ।। १९७ ।। 
उक्तब्राह्मणसादृश्यं सर्वकर्मनिरासतः ।।
नैष्कर्म्यसाधनेनैव ब्राह्मणः स्याद्यथोदितः ।। १९८ ।। 
इत्येषोऽर्थो विधेयोऽत्र येनेति वचसा श्रुतेः ।।
स्मृतयोऽपीममेवार्थं तत्र तत्र प्रचक्षते ।। १९९ ।। 
लोकेऽस्मिन्द्विविधा निष्ठा पुरा प्रोक्ता मयाऽनघ ।।
ज्ञानयोगेन सांख्यानां कर्मयोगेन योगिनाम् ।। २०० ।। 
इमौ द्वावेव पान्थानौ कर्मतत्त्यागलक्षणौ ।।
सजातीयाद्विनिष्क्रान्तावनुक्रान्ततराविमौ ।। २०१ ।। 
संन्यास एव ताभ्यां च विशेषेणातिवर्तते ।।
तथा किं प्रजयेत्यादिः पन्थाः कर्मत्यजां श्रुतः ।। २०२ ।।
ब्रह्मचर्याश्रमादेव प्रव्रजेदिति भूरिशः ।।
संन्यासमेव ब्रुवते मुक्तये सर्वकर्मणाम् ।। २०३ ।।
श्रुतयः स्मृतयश्चोच्चैः शुद्धन्यायसमाश्रयात् ।।
सर्वकर्मनिरासेन ब्राह्मण्यं लभते ततः ।। २०४ ।।
केनेति यदि वाऽऽक्षेप उत्पत्त्यादेरसंभवात् ।।
साधनानामिहैकात्म्ये तथाच प्रागवादिषम् ।। २०५ ।। 
साधनेनैतदैकात्म्यं येन येन चिकीर्ष्यते ।।
तेन तेनेदृगेवाऽऽत्मा नातिशीतिर्मनागपि ।। २०६ ।। 
अथवा लक्षणोक्तिः स्याद्यथोक्तब्रह्मवेदिनः ।।
येनेदृगेव चिह्नेन ब्राह्मणस्तेन लक्ष्यताम् ।। २०७ ।।
देहेन्द्रियमनोबुद्धिधर्मानेषोऽत्यवर्तत ।।
प्रत्यगैकात्म्यसंबोधात्तद्धर्मैर्लक्ष्यते कथम् ।। २०८ ।। 
सर्वसंसारभावोऽस्य न यथा लक्षणं तथा ।।
सर्वाभावोऽपि नैव स्याल्लक्षणं ब्रह्मवेदिनः ।। २०९ ।।
वेद्यानुरोधतो यस्मात्तद्विदो न्यायलक्षणम् ।।
भावाभावद्वयध्वंसि ब्रह्म वेद्यं च तद्विदः ।। २१० ।।
येनेदृगेव तेनेति तस्मादाह श्रुतिः स्फुटम् ।।
मुमुक्षोर्लक्षणं तादृक्श्रद्दधाना यदब्रुवन् ।। २११ ।। 
सुषुप्तेऽप्यतिमूढस्य सर्वसंसारनिहनुतिः ।।
गम्यते लक्षणं तादृङ्न चासौ ब्रह्मविन्मतः ।। २१२ ।। 
आत्मनो ब्रह्मतेहोक्ता न त्वनात्मन ईरिता ।। 
यथोक्तज्ञानतो ध्वस्तिरार्तश्रुत्याऽतं उच्यते ।। २१३ ।। 
अतो ब्राह्मण्यतोऽन्यद्यत्क्रियाकारकलक्षणम् ।।
आर्तं विनाशि तज्ज्ञेयं ब्रह्मानार्तं यतस्ततः ।। २१४ ।। 
श्लोकानामादितः समष्ट्यङ्काः ।। ६४३० ।।
इति श्रीबृहदारण्यकोपनिषद्भाष्यवार्तिके तृतीयाध्यायस्य पञ्चमं कहोलब्राह्मणम् ।। ५ ।।

अथ षष्ठं ब्राह्मणम् ।
यः सर्वान्तर इत्युक्तस्तन्निर्णयविवक्षया ।।
आ शाकल्यात्परो ग्रन्थ इतो व्याख्यायतेऽधुना ।। १ ।।
विशेषणस्य सर्वस्य साक्षादित्यादिकस्य च ।।
सर्वोन्तरविनिर्णीतौ निर्णयः स्यात्कथं न्विति ।। २ ।। 
अशनायाद्यतिक्रान्त्या प्रश्नार्थाविष्कृतिः कृता ।।
न सम्यगिति मन्वाना गार्ग्यपृच्छदतः पुनः ।। ३ ।। 
क्षित्यादेर्वियदन्तस्य यावन्नैकात्म्यमुच्यते ।।
निर्णीतार्थो न तावत्स्यात्प्रश्नः साक्षादितीरितः ।। ४ ।। 
बुभुक्षाद्येकदेहस्थनिषेधादनिषेधतः ।।
क्षित्यादेर्वियदन्तस्य नातः प्रश्नार्थनिर्णयः ।। ५ ।। 
य एते पार्थिवा भावा लोष्टकुम्भादयो मताः ।।
तेषामन्तर्बहिर्व्याप्तिः पृथिव्यैवेह लक्ष्यते ।। ६ ।। 
यथैव पार्थिवा भावाः पृथिव्यैवं धरित्र्यपि ।।
अद्भिरन्तर्बहिश्चेयं व्याप्तैवेह समीक्ष्यते ।। ७ ।। 
एवं दृष्टं यतस्तस्माद्गार्गी पप्रच्छ लिङ्गतः ।।
प्रश्नं यदिदमित्येवं याज्ञवल्क्यं महाधियम् ।। ८ ।।
ओतप्रोतात्मना कार्यं येन येन समाप्लुतम् ।।
तस्य तस्यान्यसंव्याप्तिर्दृष्टा लोके क्षितेर्यथा ।। ९ ।। 
अद्भिश्चेयं क्षितिर्व्याप्ता तस्मात्तसामपीष्यते ।।
अन्येन केनचिद्व्याप्तिर्व्यापकत्वाद्यथा भुवः ।। १० ।। 
प्रत्युक्तिर्गार्गि वायावित्येवमेवोत्तरेष्वपि ।।
वाक्येषु प्रतिपत्तव्या प्रत्युक्तिप्रश्नयोर्गतिः ।। ११ ।।
पार्थिवाप्यौ समाश्रित्य तेजोऽभिव्यज्यते यतः ।।
धातू न तु स्वतन्त्रं सन्नावदत्तेजसीत्यतः ।। १२ ।।
सूक्ष्मताव्यापिते ज्ञेये भूम्यादेरुत्तरोत्तरम् ।।
अक्षरात्मावसानानां पूर्वपूर्वप्रहाणतः ।। १३ ।।
आरम्भकबहुत्वाच्च बहूक्तिरिह गृह्यते ।।
आत्मनोऽन्यद्यतः सर्वं पञ्चभूतात्मकं विदुः ।। १४ ।। 
द्वात्रिंशद्गुणितो मार्गो रथगत्या विवस्वतः ।।
य उक्तस्तस्य संस्थित्या तस्थुरिन्द्रान्तदेवताः ।। १५ ।। 
स्थूलसूक्ष्मात्मना सर्वास्तारतम्येन संस्थिताः ।।
व्याप्यव्यापितयाऽन्योन्यं सर्वतःपरिमण्डलाः ।। १६ ।।
प्रजापतिर्विराडत्र योऽण्डस्यान्तर्व्यवस्थितः ।।
ओतप्रोतानि तत्त्वानि तेन पूर्वाणि सर्वशः ।। १७ ।। 
तस्योतप्रोतभावोऽयं ब्रह्मलोकेषु भण्यते ।।
अण्डारम्भकभूतानां ब्रह्मलोकाभिधेष्यते ।। १८ ।।
तदेतल्लोकनिर्माणमोतप्रोतात्मनोदितम् ।।
अण्डान्तमेव व्याख्यातं किमन्यदवशिष्यते ।। १९ ।। 
समष्टिव्यष्टिभावेन वायुः सर्वाश्रयः पुरा ।।
व्याख्यातो यः स वक्तव्यस्तदर्थः प्रश्न उत्तरः ।। २० ।।
ओतोः प्रोताश्च कस्मिन्नु ब्रह्मलोका इतीर्यताम् ।।
इति पृष्टोऽब्रवीद्रार्गि माऽतिप्राक्षीः कथंचन ।। २१ ।।
माऽतीत्य प्रश्नविषयं गार्गि प्राक्षीः कथंचन ।।
मा ते मूर्धा व्यपप्तेति त्वामहं वारयाम्यतः ।। २२ ।।
उचितोऽस्या भवेत्प्रश्नो देवता येन पृच्छ्यते ।।
वर्तते यस्तमुल्लङ्घ्य सोऽतिप्रश्नोऽनुमोच्यते ।। २३ ।। 
या तमर्हति पूर्वोक्ता साऽतिप्रश्न्येह देवता ।।
तदन्यत्वादिमां त्वाहुरनतिप्रश्न्यनामिकाम् ।। २४ ।। 
तामेतामनतिप्राशन्यामतिप्रश्नेन साहसात् ।।
पृच्छन्त्या मूर्धपातस्ते स्यादेव स्वापराधतः ।। २५ ।। 
स्थूलान्यनुमया युक्तं प्रष्टुं तत्त्वानि कामतः ।।
इयं तु न तथा स्थूला यां त्वं पृच्छसि देवताम् ।। २६ ।।
अचिन्त्या चाप्रतर्क्या च प्राणभावेन च स्थिता ।।
नातोऽन्येन प्रमाणेन प्रष्टव्या देवताऽऽगमात् ।। २७ ।। 
एतस्मादेव हेतोस्तां तर्कशास्त्रेषु तार्किका ।।
नैवानुमिन्वते त्रासात्पृथिव्यादीन्यथा तथा ।। २८ ।। 
प्राणोऽयमनिरुक्तो हि कस्तं निर्वक्तुमर्हति ।।
मानान्तरेणाऽऽगमतो मा प्राक्षीरित्यतो वचः ।। २९ ।।
श्लोकानामादितः समष्ट्यङ्काः - ६४५९
इति श्रीबृहदारण्यकोपनिषद्भाष्यवार्तिक तृतीयाध्यायस्य षष्ठं गार्गिब्राह्मणम् ।। ६ ।।

अथ सप्तमं ब्राह्मणम् ।
यत्पिपृच्छिषितं गार्ग्या समष्टिव्यष्टिलक्षणम् ।।
लिङ्गेनोद्दालकः सूत्रं तदपृच्छदथाऽऽगमात् ।। १ ।। 
तथा च तन्नियन्तारं जगज्जन्मादिकारणम् ।।
आगमाद्गौतमोऽप्राक्षीद्याज्ञवल्क्यमुदारधीः ।। २ ।।
सूत्राद्यागमसंप्राप्तिं सोऽथाऽऽख्यानैकवर्त्मना ।।
व्याचख्यौ गौतमः साक्षाद्गन्धर्वाल्लब्धवानिति ।। ३ ।।
ब्रह्मेह परमात्मोक्तो लोका भूरादयस्तथा ।।
देवास्त्वग्न्यादयो ज्ञेया वेदाश्चैव प्रसिद्धितः ।। ४ ।। 
ब्रह्मादीनि च भूतानि ग्रथितान्यक्षसूत्रवत् ।।
सूत्रेण धियमाणानि सदैवेशयतानि च ।। ५ ।। 
सूत्रेण विधृतं चान्तर्यामिणा संयतं तथा ।।
आत्मानं वेद भोक्तारं, वेद सर्वं जगत्तथा ।। ६ ।। 
सूत्रान्तर्यामिरूपेण यो वेदैतान्पुरोदितान् ।।
स एव ब्रह्मलोकान्तान्वेदेत्येषोऽस्य संग्रहः ।। ७ ।। 
अभ्यन्तरतमं सूत्रं ब्रह्मलोकावधेरपि ।।
सूक्ष्मं हि तदतीवोक्तं सर्वसत्त्वसमाश्रयम् ।। ८ ।। 
सर्वसाधारणं कर्म यदभिव्य़क्तमिष्यते ।।
वाय्वात्मना परिच्छिन्नं तदास्ते कारणात्मनि ।। ९ ।।
नाऽऽत्मानं लभते कर्म यतोऽसंश्रित्य साधनम् ।।
वाय्वाश्रितमतः कर्म स्वरूपं प्रतिपद्यते ।। १० ।। 
साधारणस्य यो वायुर्विशिष्टस्य च धारकः ।।
समष्टिव्यष्टिभावेन कर्मणः सर्वदेष्यते ।। ११ ।।
तं वायुं तच्च कर्मेह य उपेत्य व्यवस्थितः ।।
वायुकर्माभिमानी सन्पुमान्वायुः स उच्यते ।। १२ ।। 
स एष वायुः सूत्रात्मा देवाः सर्वाश्रयः प्रभुः ।।
देवतालिङ्गकर्मादि सर्वमत्रैव संश्रितम् ।। १३ ।। 
अनेन विधृतं जन्म वायुनेदं शरीरकम् ।।
यच्चोत्पित्सु परं जन्म धृतं तदपि वायुना ।। १४ ।।
विष्टम्भकं पृथिव्यादेः सूक्ष्ममाकाशवत्स्थितम् ।।
यदात्मकमिदं लिङ्गं यत्सप्तदशमुच्यते ।। १५ ।। 
यस्याऽऽवहादयो भेदाः सागरस्योर्मयो यथा ।।
वासनानां च सर्वासामाश्रयो यस्तु कथ्यते ।। १६ ।। 
यत एवमयं लोकः परश्चायं च सर्वतः ।।
भूतानि चैव सर्वाणि वायुना ग्रथितान्यतः ।। १७ ।। 
तस्यापसर्पणेऽङ्गानि नालं स्युः कर्मणे मृतौ ।।
इत्यर्थे लोकसंसिद्धा प्रसिद्धिं श्रुतिरब्रवीत् ।। १८ ।।
वायुनैव धृताङ्गानीत्यत्र लोकेऽपि विद्यते ।।
प्रसिद्धिरिति तामाह तस्मादित्येवमादिना ।। १९ ।। 
वायुनैव धृतं यस्माल्लिङ्गदेहादिकं ततः ।।
ज्ञातयः पुरुषं प्रेतमाहुः कार्यं मृतेरिदम् ।। २० ।। 
यथाऽस्याङ्गानि लक्ष्यन्ते विस्रस्तानि न पूर्ववत् ।।
मृतमेनं तथा मन्ये नेदृक्चिह्नं मृतिं विना ।। २१ ।। 
वायुनैव यथाऽङ्गानि संदृब्धानि यदा तदा ।।
कर्मण्यानि भवन्त्यस्य न तु तानि तथा यतः ।। २२ ।।
तस्मात्प्रवसितप्राणो मृतोऽयं नात्र संशयः ।।
यथोक्तसूत्रसद्भावे प्रसिद्धिर्गौतमेदृशी ।। २३ ।। 
सम्यगुक्तमिदं सूत्रं याज्ञवल्क्य यथा तथा ।।
तदन्तर्गतमात्मानं ब्रूह्यन्तर्यामिणं मम ।। २४ ।। 
सूत्रादप्यन्तरतमस्त्वन्तर्याम्यधुनोच्यते ।।
कार्यकारणभावोऽयं यस्मिन्नुक्ते समाप्यते ।। २५ ।। 
तिष्ठन्पृथिव्यां योऽत्र स्यात्सोऽन्तर्यामीति  गृह्यताम् ।।
इत्युक्तावतिसंव्याप्तिप्रसक्तावुत्तरं वचः ।। २६ ।। 
अन्तरो यः पृथिव्याः स्यात्क्षितेरभ्यन्तरो हि यः ।। २७ ।। 
पृथिवी देवता तर्हि त्वदुक्तार्थसमन्वयात् ।। 
इतिदोषापनुत्त्यर्थं यं न वेदेति भण्यते ।। २८ ।। 
सूत्रेण ध्रियमाणेयं महाभूतशरीरिणी ।।
अहमस्मि पृथिव्येका बिभर्मि जगदव्ययम् ।।
इत्येवमभिमाना या नान्तर्यामीति सोच्यते ।। २९ ।। 
पृथिव्यपि च यं देवं न वेद स्वात्मनि स्तितम् ।।
सोऽन्तर्यामीति मन्तव्यो न त्वियं देवता क्षितिः ।। ३० ।। 
क्षितौ करणवत्यां किमन्योऽपि करणादिमान् ।।
नैवं यतः पृथिव्येव शरीरं यस्य नापरम् ।। ३१ ।। 
क्ष्माकार्यकरणेनैव कार्यवान्करणी च यः ।।
न कार्यं करणं चास्य किंचिदात्मीयमिष्यते ।। ३२ ।। 
अन्तर्यामी परः साक्षादशरीरोऽगुणोऽद्वयः ।।
विलक्षणोऽतो विज्ञेयः पृथिवीदेवतात्मनः ।। ३३ ।। 
स्वकार्यभूतां तामेव पृथिवीं मोहवर्त्मना ।।
तत्र लब्धविशेषः संस्तामेवायं नियच्छति ।। ३४ ।। 
अदाहकोऽपि वह्निः सन्दाह्यद्रव्यसमाश्रयात् ।।
तत्र लब्धात्मकस्तस्य दग्धा दाह्यस्य न स्वतः ।। ३५ ।। 
यथा ज्ञातैवमेवाऽऽत्मा देवताद्यात्मकार्यगः ।।
देवतादिशरीराद्यैर्देवतादीन्नियच्छति ।। ३६ ।। 
स्वतस्त्वकरणोऽदेहो निर्गुणोऽभेद एव च ।।
चिदाभासस्वमोहोत्थकार्यैस्तद्वानिवेक्ष्यते ।। ३७ ।। 
चतुर्धा प्रविभज्यैनं सात्वताः पर्युपासते ।।
तथा हैरण्यगर्भीयास्तथा पाशुपतादयः ।। ३८ ।। 
कृष्णद्वैयपनो व्यासो वेदात्मा ध्वान्तहानिकृत् ।।
प्राहेममेव बहुशः प्राणिनां हितकाम्यया ।। ३९ ।। 
नारीयणः परोऽव्यक्तादण्डमव्यक्तसंभवम् ।।
अण्डस्यान्तस्त्विमे लोकाः सप्तद्वीपा च मेदिनी ।। ४० ।। 
तस्मै नमोऽस्तु देवाय निर्गुणाय गुणात्मने ।।
नारायणाय विश्वाय देवानां परमात्मने ।। ४१ ।। 
एतमेव समुद्दिश्य मन्त्रो नारायणस्तथा ।।
वेदविद्भिर्महाप्राज्ञैः पुरुषैर्विनियुज्यते ।। ४२ ।।
प्रत्यग्ध्वान्तं चिदाभासं स्वकार्यनियमात्मकम् ।।
तदुपाधिर्नियन्तैष परः प्रोक्तो न तु स्वतः ।। ४३ ।। 
सर्वज्ञः सर्वशक्तिश्च सर्वात्मा सर्वगो ध्रुवः ।।
जगज्जनिस्थितिध्वंसहेतुरेष सदेश्वरः ।। ४४ ।। 
स एषोऽभ्यन्तरो देवः सर्वकारणकारणः ।।
नियच्छति क्षितिं देवीं सर्वावस्थासु सर्वदा ।। ४५ ।। 
तेजः सामान्यमात्रं स्यात्तदाधिष्ठातृदेवता ।।
एवं तमस्यपि ज्ञेयं क्षेत्रज्ञश्चाऽऽत्मसंज्ञितः ।। ४६ ।। 
देवतास्थानकरणत्रयं प्राणगिरोच्यते ।।
नियच्छति यतो गन्धे त्रयमप्येतदीश्वरः ।। ४७ ।। 
पृथिवी यं न वेदेति यदुक्तं तस्य निर्णयः ।।
अदृष्टोऽश्रुत इत्युक्त्या क्रियते ज्ञानशुद्धये ।। ४८ ।। 
द्रष्टृदर्शनदृश्यानां प्रत्यग्दृष्टिसमीक्षणे ।।
जाड्यपारार्थ्यहेतुभ्यां शक्तिर्नास्ति मनागपि ।। ४९ ।। 
न द्र्ष्ट्रोर्दृश्ययोर्नापि तथा दर्शनयोर्मिथः ।। 
ग्राह्यग्राहकसंबन्धस्तत्साक्षी न च वीक्ष्यते ।। ५० ।। 
रूपादिदर्शनान्तस्थ आगमापायसाक्ष्यसौ ।।
नित्यात्मदृष्टिश्चिन्मात्रः पश्येत्तं पृथिवी कथम् ।। ५१ ।। 
मागोचरातिवर्तित्वादसाधारणदृष्टितः ।।
द्रष्टुरन्यस्य चाभावान्न तं पश्यन्ति देवताः ।। ५२ ।।
दृष्टेर्द्रष्टारमित्यत्र यः साक्षी प्रागुदाहृतः ।।
अन्तर्यामीति सोऽत्रापि नातोऽन्योऽस्तीति भण्यते ।। ५३ ।। 
बुद्ध्यन्तः पर एवाऽऽत्मा विज्ञानात्मेति भण्यते ।। 
बुद्ध्यागमापायसाक्षी नियन्तैवोच्यते परः ।। ५४ ।। 
अव्यावृत्ताननुगतः पूर्णः स्वात्मन्यवस्थितः ।।
संसारहेत्वसंबन्धः सर्वो ब्रह्मेति भण्यते ।। ५५ ।। 
कार्यकारणरूपस्य संसारस्य मृषात्मनः ।।
अपूर्वानपरानन्ततत्त्वं ब्रह्मैव वाक्यतः ।। ५६ ।।
पृथिव्यादेश्च द्रष्टृत्वं तथाऽन्तर्यामिणः श्रुतम् ।।
दृष्ट्वभेदः प्रसक्तोऽतो नान्योऽतोऽस्तीति भण्यते ।। ५७ ।। 
एष एवैकलो द्रष्टा कारकादिविवर्जितः ।।
संभाव्यते तदज्ञानकार्यमात्रस्तमस्विभिः ।। ५८ ।। 
मां प्रत्येवैतीह यथाऽसाधारण्येन भास्करम् ।।
संभावयन्ति द्रष्टारस्तथाऽज्ञास्तदबोधजैः ।। ५९ ।। 
दृष्टिरेकैव सर्वत्र सर्वानात्मविलक्षणा ।।
आभाति बहुधैवेयं तदविद्योत्थहेतुभिः ।। ६० ।।
श्लोकानामादितः समष्ट्यङ्काः  - ६५१९ 
इति श्रीबृहदारण्यकोपनिषद्भाष्यवार्तिके तृतीयाध्यायस्य सप्तममन्तर्यामिब्राह्मणम् ।। ७ ।। 
अथाष्टमं ब्राह्मणम् ।
अशनायादिनिर्मुक्तं साक्षादित्यादिलक्षणम् ।।
अतोऽक्षरं प्रवक्तव्यं निरुषाध्यात्मनि स्थितम् ।। १ ।। 
यदुद्दिश्य प्रवृत्तैपा व्याख्य सर्वान्तरं प्रति ।।
तदक्षरं प्रवक्तव्यमित्यर्थैषोत्तरा श्रुतिः ।। २ ।। 
गौतमेन पुरा पृष्टे सूत्रान्तर्यामिवस्तुनी ।।
ओतप्रोतात्मतां गार्गी तयोरेवान्वपृच्छत ।। ३ ।। 
दिवो यदूर्ध्वं वस्तु स्यात्सद्वाऽसद्वा विशेषितम् ।।
अर्वाग्यच्च कपालात्स्यान्मध्ये यच्च कपालयोः ।। ४ ।। 
ऊर्ध्वं दिवः कपालाद्यदधो यच्चाधरात्पुटात् ।। 
यस्य मध्ये कपाले ते यच्च भूतादिलक्षणम् ।। ५ ।। 
पदार्थगतिमेवं वा व्याचक्षीताविरोधतः ।।
भूतं यत्समतिक्रान्तं भवद्यदधुनातनम् ।। ६ ।।
भविष्यच्च यदागामि नातीतं नापि वर्तते ।।
इत्याचक्षत इत्युक्त्याऽनुमादोषोऽपनुद्यते ।। ७ ।। 
एतदेवंविधं सूत्रमागमज्ञाः प्रचक्षते ।।
ओतं प्रोतं च तत्कस्मिन्निति पृष्टो ब्रवीहि मे ।। ८ ।। 
सूत्रे तावदिदं सर्वमोतं च प्रोतमेव च ।। 
वर्तमाने जगत्काल इति तावत्सुनिश्चितम् ।। ९ ।। 
जगच्चाप्यनभिव्यक्तमाविर्भवति सांप्रतम् ।। 
व्यक्तिश्चेयं सतो युक्ता नासतो घटते यतः ।। १० ।। 
अभिव्यक्तं च सदिदं पुनरव्यक्ततामितम् ।। 
वायुना विधृतं तस्य रूपं यद्वार्तमानिकम् ।। ११ ।। 
अतीतानागतयोस्तु कालयोर्जगदात्मनः ।।
सत्ता येनाऽऽत्मना कस्मिन्नोता प्रोतेति भण्यताम् ।। १२ ।। 
प्रात्युच्चार्याथ गार्ग्योक्तमाकाशे प्राब्रवीदृषिः ।।
ओतप्रोतकतां वायोर्जगतोऽसौ प्रयत्नतः ।। १३ ।। 
क्ष्माद्येतत्सूत्रपर्यन्तं नाशादूर्ध्वं जनेः पुरा ।।
आकाशे तदविज्ञातं सत्तामात्रेण विद्यते ।। १४ ।। 
यावद्धि जनिमत्किंचिन्नामादिप्रविभागवत् ।।
आकशस्तस्य सर्वस्य तत्त्वमत्र विवक्षितम् ।। १५ ।। 
त्र्यतिरेकं सतो नेदं लभतेऽनात्मकत्वतः ।। 
नाप्यन्वयं तदव्याप्तेर्नाप्यभावः सतीष्यते ।। १६ ।। 
सदतो जनिमत्तत्त्वं सर्पादे रशना यथा ।।
सत्तत्त्वव्यतिरेकेण नान्या जनिमतो गतिः ।। १७ ।। 
सदेवेदमतः सर्वमुद्भूतिस्थितिहानिषु ।।
सदेवेति तथा स्पष्टं छान्दोग्योपनिषद्वचः ।। १८ ।। 
अर्वागेवाक्षराज्ज्ञेया सत्तेयं जगतो निधिः ।।
कार्यकारणनिर्मुक्तमक्षरं वक्ष्यते यतः ।। १९ ।। 
सर्वशक्तिरियं शक्तिर्या सदित्यभिधीयते ।।
न च सत्तेति सामान्यं प्रत्ययार्थासमीक्षणात् ।। २० ।। 
न सतो व्यतिरेकेण सतोऽन्यो भाव ईक्ष्यते ।।
अप्यभावो न लभते किमु भावोऽतिरेकताम् ।। २१ ।। 
सदन्यबुद्धिगम्यस्य श्रुतिस्तस्मादनेकशः ।।
अब्रवीद्वान्तिमात्रत्वं मृत्तिकादिनिदर्शनैः ।। २२ ।। 
आकाशवचसाऽऽत्मैव ज्ञेयो नान्योऽत्र कश्चन ।।
सर्वान्तरत्वं नान्यस्य युज्यतेऽनात्मनो यतः ।। २३ ।। 
आकाशो वा इति तथा ब्रह्मैव श्रुतिरब्रवीत् ।।
कारणं चाऽऽत्मनो नान्यत्र्रय्यन्तेषूपलभ्यते ।। २४ ।। 
जगज्जनिस्थितिध्वस्तिनियमाद्यर्थकार्यपि ।। 
नाऽऽत्मनः कारणादन्यः कश्चित्संभाव्यते श्रुतेः ।। २५ ।। 
एषोऽन्तर्याम्येष योनिः सर्वस्य प्रभवाप्ययौ ।।
माण्डूकेयश्रुतिवच इति स्पष्टमधीयते ।। २६ ।। 
नातोऽन्तर्यामिणः कल्प्यमन्यदव्याकृतं बुधैः ।।
अक्षरान्तेषु तत्त्वेषु नाव्याकृतवचो यतः ।। २७ ।। 
तद्धेदमिति चात्रापि जगदेवाभिधीयते ।।
अन्याकृतगिरा तस्य व्याकृताव्याकृतत्वतः ।। २८ ।। 
सर्वस्यैष वशीत्युक्त्वा यतस्तस्यैव वेद्यताम् ।।
यत्नात्प्राह श्रुतिस्तस्माद्यन्ताऽव्याकृतमुच्यते ।। २९ ।। 
विद्या कर्म च संस्काराः प्रत्यगज्ञानतत्त्वकाः ।।
देहग्रहणहेतुत्वं येषां नः श्रुतिरब्रवीत् ।। ३० ।। 
अविचारितसंसिद्धिप्रत्यगज्ञानसंस्थितिः ।।
त्रयमेतत्सदा ग्राह्यं न कार्यं कारणं विना ।। ३१ ।। 
कर्मैवैतत्र्रयं तच्च नाऽऽत्मानं लभते यतः ।।
कारकाणि विनोत्पत्तौ प्रयोगमनुरुध्यते ।। ३२ ।। 
प्रयोगरूपेणैवातो वेष्टितं कर्म तिष्ठति ।।
कारणात्मनि संसृष्टं नान्यथाऽतोऽस्य संस्थितिः ।। ३३ ।। 
सप्रयोगगणः सर्वः सौक्ष्म्येण परमेण तु ।।
प्राक्फलोद्भवतो नष्ट्वा प्रतीचि व्यवतिष्ठते ।। ३४ ।। 
प्रत्यक्संवित्तिवस्तुस्थः प्रमाणविरहादयम् ।।
न ज्ञातः कुम्भवन्नापि चित्स्थत्वात्खरशृङ्गवत् ।। ३५ ।। 
न चायं नेति नेतीति कारणत्वादिहोच्यते ।।
विशेषस्याग्रहात्तद्वद्गृह्यते नेदमित्यपि ।। ३६ ।। 
क्षित्यादिसूत्रपर्यन्तं नियम्यापेक्षयोच्यते ।।
नियन्ता कारणं चेति न तु सूत्रान्तिकेऽसति ।। ३७ ।। 
स्वात्मानुभवतन्त्रत्वत्प्रत्याख्यातुं न शक्यते ।।
व्यावृत्तिविधिरूपाभ्यां सुषुप्तिरनुभूयते ।। ३८ ।।
व्यावृत्तः शुक्लपीतादेरन्धकारोऽनुभूयते ।।
तथा विधिमुखेनापि द्विरेफोदरवत्तमः ।। ३९ ।। 
स्वप्नबोधात्तदा तद्वदिविक्तोऽर्थोऽनुभूयते ।।
मूढोऽस्मीत्यपि साक्षाच्च मोहोऽयमनुभूयते ।। ४० ।। 
मूढोत्पत्तेः पुरा मोहः प्रत्यग्वस्त्वनुरोध्यभूत् ।।
तदुत्पत्तौ ससंवित्को मोहो मूढप्रधानकः ।। ४१ ।। 
सोऽयमैकात्म्यगर्भः सन्मोहः सर्वस्य कारकः ।।
धर्मी च सर्वधर्माणां न परोक्षस्ततोऽश्ववत् ।। ४२ ।। 
यन्तृत्वहेतुविध्वस्तावेष संपद्यतेऽक्षरम् ।।
कूटस्थस्य द्वितीयेन संबन्धोऽबोधकारितः ।। ४३ ।। 
प्रश्नोऽयं न तृतीयः स्यात्प्रतिज्ञातत्वतो द्वयोः ।।
पूर्वोक्तस्यैव दार्ढ्यार्थं प्रश्नोऽयं पृच्छयते पुनः ।। ४४ ।। 
पृष्टं भूयोऽपि चापृच्छदुक्तधीदृढनिश्चितौ ।।
परायत्तप्रबोधोऽपि शक्तो वक्तुं यतस्ततः ।। ४५ ।।
एवेत्यवधृतेर्यद्वा पूर्वप्रश्नार्थशेषता ।। ४६ ।। 
किमनेकत्र लीनिः स्यात्सूत्रस्यापि क्षितेरिव ।।
आकाश एव किंवा स्यादित्येवं पूर्वशेषता ।। ४७ ।। 
मोहोच्छित्तिर्यथावस्तुसम्यग्ज्ञानप्रसूतितः ।।
सम्यग्ज्ञानप्रसिद्ध्यर्थमतः प्रश्नोऽयमुत्तरः ।। ४८ ।। 
सूत्रादिक्षितिपर्यन्तमर्वाग्यन्तुरचेतनम् ।।
निष्णमाणं यतस्तस्मात्पृच्छ्यते सप्रमाणकम् ।। ४९ ।। 
सूत्रं तावत्सुदुर्ज्ञानमाकाशस्तु ततोऽप्यति ।।
तस्मात्परतरं तत्त्वं दुर्वचोऽपि बृहस्पतेः ।। ५० ।। 
सूत्रान्तं वस्तु निर्देश्यमनिर्देश्ये प्रवेशितम् ।।
यन्तरि व्योम्नि तदपि दुर्वाच्यमतिसूक्ष्मतः ।। ५१ ।। 
सर्वमानातिवर्त्येकमुक्तं प्रत्यक्चिदात्मकम् ।।
अव्यावृ्त्ताननुगतं ततोऽप्यक्षरसंज्ञितम् ।। ५२ ।। 
अज्ञातज्ञाततोऽन्यत्वान्निर्देश्यं न तदक्षरम् ।।
साक्षादित्यादिरूपत्वान्नापि स्यात्तदपहनुतिः ।। ५३ ।। 
अपि चेद्वक्त्यनिर्देश्यं कथंचिन्मोहविभ्रमात् ।।
तथा विप्रतिपत्तिः स्यादनुक्तौ च पराजितः ।। ५४ ।। 
इति चेतसि संधाय याज्ञवल्क्यमपृच्छत ।।
गार्ग्यक्षरमनिर्देश्यं तां चासावब्रवीदिदम् ।। ५५ ।। 
एतद्वै तदिति प्राह प्रत्यक्साक्षिकमक्षरम् ।।
अपास्ताशेषनिर्देशं यदनन्यप्रमाणकम् ।। ५६ ।। 
यत्साक्षाच्चापरोक्षाच्च ब्रह्मात्मेति विशेषितम् ।।
प्रत्यक्तया तदैकात्म्यं स्वयमेव प्रतीयताम् ।। ५७ ।। 
न व्यावृत्तं विशेषेभ्यो नानुवृत्तं च गोत्ववत् ।।
अव्यावृत्ताननुगतं चैतन्यं संविदीक्ष्यताम् ।। ५८ ।। 
यस्मात्प्रसिद्धं नास्त्यन्यत्प्रसिद्धं यन्न कस्यचित् ।।
अनन्यममषष्ठ्यर्थं वैशब्दस्तत्प्रसिद्धये ।। ५९ ।। 
साक्षादित्यादिवाक्येन योऽशनायादिना तथा ।।
प्रत्यङ्ङभिहितो यत्नात्तद्गिरा सोऽत्र युज्यते ।। ६० ।। 
प्रत्यक्षासन्ननिष्ठत्वादेतच्छब्दस्य कुम्भवत् ।।
यदेतदिति तत्साक्षाद्यथावत्प्रतिपद्यताम् ।। ६१ ।। 
प्रत्यक्षैकप्रमाणोऽर्थो लौकिकोऽपि न शक्यते ।।
प्रत्यक्षवद्बोधयितुं किमु प्रत्यङ्निरञ्जनम् ।। ६२ ।। 
क्षराद्विरुद्धधर्मत्वादक्षरं ब्रह्म भण्यते ।।
कार्यकारणवद्वस्तु क्षरमत्र निषिध्यते ।। ६३ ।। 
हानिवृद्धिस्वभावेन कारणात्मैव वर्तते ।।
तत्प्रत्यगात्मा तद्धीनः कूटस्थोऽनन्यमानगः ।। ६४ ।। 
ब्राह्मणास्तद्वदन्तीति स्वापराधनिषेधगीः ।। 
नाऽऽत्माज्ञानाय सा युक्ता स हि साक्षात्तदीक्षते ।। ६५ ।। 
निर्देश्यत्वानुमादोषप्रसङ्गविनिवृत्तये ।।
आगमैकप्रमाणत्वे वदन्तीत्यभिशब्दनम् ।। ६६ ।। 
एतावदेव प्रत्यक्षं सर्वयाथात्म्यवेदिनाम् ।।
ब्राह्मणानामतो युक्तं फलपर्यवसायिनम् ।। ६७ ।। 
ध्वस्तात्माज्ञानतत्कार्याः प्रत्यग्याथात्म्यबोधतः ।।
वदन्ति ब्राह्मणास्तेऽतस्त्यक्तसर्वैषणास्पदम् ।। ६८ ।। 
एतदेव तु विज्ञाय व्युत्तिष्ठन्त्येषणात्रयात् ।।
यतोऽतस्तत्स्वसंवेद्यं गार्ग्यक्षरामेदं ध्रुवम् ।। ६९ ।। 
तेषां चेत्स्यात्स्वसंवेद्यं निर्देश्यं तद्धटादिवत् ।।
अस्थूलत्वान्न तच्छक्यं निर्देष्टुमिति सोऽब्रवीत् ।। ७० ।। 
अक्षरं यदि न स्थूलमणु तर्हि तदिष्यताम् ।।
यतस्तत्प्रतिषेधार्थमनण्विति जगाद ताम् ।। ७१ ।। 
परिमाणमहाभूतप्राणनामान्वयादयः ।।
कारणाद्या निषिध्यन्ते क्रमेऩ प्राप्त्यपेक्षया ।। ७२ ।। 
प्रसज्यपर्युदासाभ्यां नञर्थः कोऽत्र गृह्यते ।।
स्थूलापह्नुतिरेकत्र पर्युदासे तदन्यता ।। ७३ ।। 
स्थूलापहनुतिरत्र स्याद्वस्तु यत्पारमार्थिकम् ।।
नाभावानिष्ठोऽन्यत्रापि निषेधः किमुताक्षरे ।। ७४ ।। 
पर्युदासेऽपि क्लृप्तानां न पृथक्त्वेन संस्थितिः ।।
रज्जुसर्पादिवत्तस्मान्नोभयत्रापि दोषता ।। ७५ ।। 
दृष्टोऽपवादो लोकेऽस्मिन्नुत्सर्गविषये सति ।।
स्थूलादेरपवादोऽयं निर्द्वये घटते कथम् ।। ७६ ।। 
उत्सर्गस्यास्ति विषयो योननिर्ज्ञातात्मतत्त्वकः ।।
अपवादस्य विषये ज्ञातात्मैकसतत्त्वकः ।। ७७ ।। 
अध्यस्तदिङ्निषेधश्च व्योम्न्येकस्मिन्यथा तथा ।। 
उत्सर्गापवादविधिनिषेधा एकलात्मनि ।। ७८ ।। 
यदि वाऽक्षरयाथात्म्यं स्थूलादेरिह भण्यते ।।
स्रग्याथात्म्यमहेर्यद्वत्तथाऽस्याक्षरमात्रतः ।। ७९ ।। 
स्थूलादिहेतोर्दाहो वा ध्वान्तस्य प्रत्यगात्मनि ।।
अस्थूलोक्तिसमुत्थात्मयाथात्म्यज्ञानवह्निना ।। ८० ।।
क्षित्यादौ वियदन्तेऽस्मिन्स्थूलादेः संभवो नेनु ।।
तदोतप्रोतवाक्येन तच्च सर्वं निराकृतम् ।। ८१ ।। 
तस्याक्षरे कः प्रसङ्गो यतस्तत्प्रतिषिध्यते ।।
अपि खे तदसंभाव्यं किमु तत्प्रत्यगात्मनि ।। ८२ ।। 
समस्तव्यस्ततां केचिद्ब्रह्मणः प्रतिजानते ।।
यतोऽतस्तन्निषेधार्थंं निषिद्धं सन्निषिध्यते ।। ८३ ।। 
व्यक्तावस्थाऽथवैतेषां निषिद्धा कारणात्मनि ।।
शक्त्यवस्थानिषेधोऽयं क्रियते त्वक्षरात्मनि ।। ८४ ।। 
एवं च सति तत्पूर्णं ब्रह्म कृस्नं च युज्यते ।।
अन्यथाऽकृस्नमेव स्यादनिर्मोक्षश्च सज्यते ।। ८५ ।। 
न वा निषेधः स्थूलादेस्तस्य प्रागेव सिद्धितः ।।
तन्निषेधानुवादेन प्रतीचि ब्रह्म बोध्यते ।। ८६ ।। 
स्थूलादिमेयमामातृनिषेधफलगं स्वभम् ।।
विद्धि सर्वान्तरं ब्रह्म साक्षादित्यादिलक्षणम् ।। ८७ ।। 
सर्वेषामपि चोद्यानामेवं सति न संभवः ।।
नेति नेतीतिवद्व्याख्या सर्वाऽपीह समीक्ष्यताम् ।। ८८ ।। 
स्थूलादिपरिमाणं हि द्रव्यमात्रव्यपाश्रयम् ।।
तस्माद्द्रव्यनिषेधोऽयं परिमाणनिषेधतः ।। ८९ ।। 
सर्वथाऽपि तु यत्किंचिद्वाचो गोचरता गतम् ।।
प्रमाणस्य च तत्सर्वमक्षरे प्रतिषिध्यते ।। ९० ।। 
विशेषप्रतिषेधे च क्रम आश्रीयते ध्रुवम् ।।
सामर्थ्यादेव नान्यस्मात्कारणादिति निश्चयः ।। ९१ ।। 
पूर्वोत्तरनिषेध्यानां सामर्थ्यादेव च क्रमः ।।
पूर्वस्मिन्प्रतिषिद्धेऽन्यः सामर्थ्यादेव ढौकते ।। ९२ ।। 
अस्थैल्यादणु तत्प्राप्तं तन्नानणु यतोऽक्षरम् ।।
ह्रस्वं नैव यतोऽह्नस्वं नापि दीर्घं यतोऽक्षरम् ।।
अदीर्घमित्यातो द्रव्यं न स्यादक्षरमव्ययम् ।। ९३ ।। 
आदित्यवर्णवचनादस्तु तद्रोहितात्मकम् ।।
नैवं यतोऽलोहितं तत्सर्वरूपादिवर्जितम् ।। ९४ ।। 
अपां गुणोऽत्र स्नेहः स्याच्छायाऽदीप्तिरिहेष्यते ।
तमो ध्वान्तमिति ज्ञेयमतमोऽक्षरमुच्यते ।। ९५ ।। 
न भूतं तत्पृथिव्यादि नापि भूतगुणास्तथा ।।
सर्वान्तराधिकाराद्धि तथोभयनिषेधतः ।। ९६ ।। 
अस्तु सङ्गात्मकं तर्हि वासनासङ्गदर्शनात् ।।
नैतद्यतोऽसङ्गमिदमसङ्गो हीति वक्ष्यति ।। ९७ ।। 
नापीन्द्रियमिदं ज्ञेयं यतोऽचक्षुष्कमक्षरम् ।।
नेन्द्रियाण्यस्य विद्यन्ते नापि तत्स्वयमिन्द्रियम् ।। ९८ ।।
विज्ञानलक्षणं तेजोऽतेजस्कमिति वार्यते ।। 
कस्मादेतन्न तत्सर्वं यतोऽप्राणं तदक्षरण् ।। ९९ ।।
कारणप्रतिषेधेन कृत्स्नकार्यनिषेधतः ।।
पूर्णं तदक्षरं ज्ञेयं साक्षादित्यादिलक्षाणम् ।। १०० ।। 
अक्षरं येन रूपेण स्थूलं वस्तु निषेधति ।।
तेनैवाण्वादि निःशेषं तस्य सर्वविरोधतः ।। १०१ ।। 
अन्येनान्येन रूपेण विरुद्धान्हन्ति पावकः ।। 
विरोधिना यथा तद्वन्नेह स्थूलाद्यपाक्रिया ।। १०२ ।।
मानित्वादिनिषेधः स्याद्यथैकाक्रियरूपतः ।। 
प्रत्यक्कूटस्थरूपेण तथा सर्वनिषेधकृत् ।। १०३ ।। 
कूटस्थबोधपूर्णत्वं प्रत्यक्त्वं वस्तुनः स्वतः ।।
एतदस्य विरोधित्वं कार्यकारणवस्तुभिः ।। १०४ ।। 
द्वारं मुखं प्रतीकं वा यदि वा लिङ्गमुच्यते ।।
निषेधोऽमुखमित्येवं त्रयस्याप्यभिधीयते ।। १०५ ।। 
मात्रेति मानमिच्छन्ति मेयाऽर्थस्तेन मीयते ।।
अक्षरे तदसंभाव्यममात्रं तद्यतस्ततः ।। १०६ ।।
मात्रादिलक्षणा यत्र सामग्री वस्तुनीष्यते ।।
तत्प्रमेयमिति न्याय्यं न तु वस्त्वद्वयं स्वतः ।। १०७ ।। 
व्याप्यव्यापकसंबन्धो न चाप्यक्षरवस्तुनि ।।
न तदश्नातिवाक्येन यतस्तद्वार्यते द्वयम् ।। १०८ ।। 
निषिद्धमखिलं वस्तु यत्किंचिज्जगतीक्ष्यते ।।
अवशिष्टं च यत्तच्च न प्रमाणोपपादितम् ।। १०९ ।। 
एवं चेदक्षरं तादृक्कथमस्तीति गम्यते ।।
न हि प्रमाणविरहादस्ति वस्त्विति वीक्ष्यते ।। ११० ।। 
सिद्धसाध्यत्वतो नैवं तथाचोक्तोत्तरत्वतः ।।
भावाभावातिरेकित्वादभ्युपेतं त्वयोच्यते ।। १११ ।।
मानाभावे त तन्नेति व्यतिरेकः कुतोऽन्वयम् ।।
मानाभावं किमद्राक्षीर्येनैवमभिधीयते ।। ११२ ।। 
सर्व हि मानं लोकेऽस्मिन्वस्त्वभिव्यक्तिसाधनम् ।।
तदभावेऽनभिव्यक्तं वस्तु नास्तीति दुर्वचः ।। ११३ ।। 
स्थूलाद्यनेकधर्माणां निषधायासकारणात् ।।
अस्तित्वमक्षरस्येह सिद्धं तावदृगात्मनः ।। ११४ ।। 
स्वमहिम्ना त्वभावोऽपि सेद्धुं नैवाऽऽत्मवत्क्षमः ।।
तत्पारार्थ्यजडत्वाभ्यां, मित्यभावस्तथा समः ।। ११५ ।।
मामेयमात्रसद्भावात्तेभ्योऽत्यन्तनिवृत्तितः ।।
स्वमहिम्ना प्रसिद्धेश्च कुतोऽभावस्य संभवः ।। ११६ ।।
स्वतो माफलरूपत्वान्न माकार्यं प्रमाणतः ।।
नास्तीति तु विना मानं न सिध्येत्कुम्भवत्स्वतः ।। ११७ ।। 
कुम्भ आरोप्यते यद्वत्प्रकाशो भानुसंगतेः ।।
भानुप्रकाशसंबन्धे भानोर्नान्यदपेक्षते ।। ११८ ।। 
स्वतोऽवगतिसंवन्धात्तथाऽभावोऽवगम्यते ।।
तथाऽवगतिसंबन्धे नापेक्षाऽवगतेः स्वतः ।। ११९ ।। 
अतोऽवगत्यभावोऽपि न स्वतोऽवगतिं विना ।।
सिध्यतीह ततोऽस्तित्वं स्वत एवाक्षरात्मनः ।। १२० ।। 
उक्तो निरन्वयोऽभावो न बौद्धादिसमाश्रयात् ।।
तत्त्वमस्यादिवाक्योत्थविज्ञानविरहात्क्वचित् ।। १२१ ।। 
नान्यदज्ञानतोऽस्तित्वं द्वितीयस्याऽऽत्मनो यथा ।
निवृत्तिस्तद्वदेवास्य नावगत्यात्मनोऽपरा ।। १२२ ।। 
अकार्यकारणं साक्षादित्यादिगुणलक्षणम् ।।
कूटस्थमक्षरं ध्वान्तध्वस्तौ स्यान्नौ निरन्वयम् ।। १२३ ।। 
नास्यास्तित्वे यथा मानमेकत्वादक्षरात्मनः ।। 
तन्नास्तित्वेऽपि च तथा तयोस्तस्मात्प्रसिद्धितः ।। १२४ ।। 
सत्त्वं वा यदि वाऽसत्त्वं कार्यकारणवस्तुनः ।।
अतद्वद्बोध एवैतत्सिध्यतीव न तु स्वतः ।। १२५ ।। 
यत एवमतो नेह कश्चिद्विप्रतिपद्यते ।।
अक्षरात्मनि नास्तित्वे तस्माद्धेतूक्तिरिष्यते ।। १२६ ।। 
यतो विप्रतिपद्यन्ते त्वन्तर्यमिणि वादिनः ।।
तत्सिद्धयेऽनुमायत्नः क्रियतेऽतः परोक्तिभिः ।। १२७ ।। 
ईशितव्यार्थसंबन्धादन्तर्याम्येतदक्षरम् ।।
चैतन्याभासमोहाख्यवर्त्मनैव न तु स्वतः ।। १२८ ।। 
अनुमानश्रुतिस्तस्मादागात्तस्यैव सिद्धये ।।
कारणात्मनि संसिद्धे सर्वं सिद्धं भवेद्यतः ।। १२९ ।। 
एतस्य वा अक्षरस्य प्रशासनविधौ सति ।।
सर्वतःस्थिरमर्यादं जगदेतद्विवर्तते ।। १३० ।। 
प्रशासने यथा राज्ञोऽभिन्नमर्यादिकाः प्रजाः ।।
पृथिव्याद्यास्तथैवेमा अक्षरस्य प्रशासने ।। १३१ ।। 
विवादगोचरापन्ना यन्तृपूर्वा जगत्स्थितिः ।।
व्यवस्थितत्वाल्लोकस्य राजपूर्वा स्थितिर्यथा ।। १३२ ।। 
सूर्याचन्द्रमसौ तज्जकार्याभिज्ञपुरःसरौ ।।
सर्वप्राण्युपकारित्वात्प्रासादस्थप्रदीपवत् ।। १३३ ।। 
सूर्याचन्द्रमसावीशौ मर्यादां नातिगच्छतः ।।
येनेह विधृतौ नित्यं सोऽन्तर्यामीति गम्यताम् ।। १३४ ।। 
कुसूलवन्न भिद्येते सांशत्वात्पततोऽपि न ।।
गुरुत्वाल्लोहवत्पृथ्वी द्यौरपीत्यतिविस्मयः ।। १३५ ।। 
चेतनावत्स्वतन्त्रत्वाद्देवतात्मत्वकारणात् ।।
नान्तरेण नियन्तारं तयोरेषा व्यवस्थितिः ।। १३६ ।। 
संयुक्तयोर्वियोगोऽपि न तयोरीक्ष्यते क्वचित् ।। 
प्रशासनमृते शास्तुर्न व्यवस्थेदृशी भवेत् ।। १३७ ।।
द्यावापृथिव्योर्लोकेऽस्मिन्नान्यथेयं समीक्ष्यते ।।
स्वभावमतिलङ्घ्यैते तिष्ठतः शास्तृशासने ।। १३८ ।। 
निमेषादिविभक्तानां कालांशानां व्यवस्थितिः ।।
या स्वलिङ्गाजहद्वृत्त्या तदीशस्य प्रशासनम् ।। १३९ ।। 
नियतैव प्रवृत्तिश्च स्रोतसां महतामपि ।।
नान्तरेण नियन्तारं संभाव्येत्यवसीयताम् ।। १४० ।। 
दुःखार्जितधनत्यागिनुतिश्च जगतीक्ष्यते ।।
नेयं युक्ताऽप्रसिद्धेशे तत्कर्मफलदायिनि ।। १४१ ।। 
दातृप्रतिग्रहीत्रोश्च क्रियात्यक्तव्ययोस्तथा ।। 
अन्वक्षमेव विलयो दृश्यते सार्वलौकिकैः ।। १४२ ।। 
तथाऽपि तान्प्रशंसन्ति दुःखार्जितधनत्यजः ।।
अपि सम्यक्प्रमाणज्ञास्तच्च नर्ते महेश्वरम् ।। १४३ ।। 
दानादिकर्मणः साक्षात्पश्यन्तः फलसंगतिम् ।।
प्रमाणज्ञाः प्रशंसन्ति यच्च तच्च सतीश्वरे ।। १४४ ।।
शास्तर्यसति तत्कर्मफलवैचित्र्यवेदिनि ।।
सर्वज्ञेऽनुपपन्नं स्यात्कर्मज्ञानफलप्रदे ।। १४५ ।। 
नाप्यनीशमपूर्वं च प्रकल्प्यं फलसंगतौ ।।
यतोऽपूर्वस्य संसिद्धौ प्रमाणं नाोपपद्यते ।। १४६ ।। 
नियन्तुरपि चेन्मैवं श्रुतेर्वस्तुन्यपि ध्रुवम् ।।
प्रामाण्यस्य पुरोक्तत्वात्तत्सिद्धेश्चानुमानतः ।। १४७ ।। 
अर्थापत्तेरपूर्वस्य कल्पनाऽपि न युज्यते ।।
अन्यथाऽप्युपपन्नत्वादर्थापत्तेः क्षयो यतः ।। १४८ ।। 
सेव्यात्सेवाफलप्राप्तिदर्शनान्न त्वपूर्वतः ।।
सेवायाश्च क्रियात्मत्वाद्दानयागादि च क्रिया ।। १४९ ।। 
दानादिफलसंप्राप्तिः सेव्याद्भवितुमर्हति ।।
क्रियात्मकत्वाद्दानादे राजसेवाफलाप्तिवत् ।। १५० ।। 
सर्वकर्मफलप्राप्तिरीश्वरादेव नान्यतः ।।
इत्याह भगवान्व्यासः सर्वज्ञोऽपि महामतिः ।। १५१ ।। 
यतः प्रवृत्तिर्भूतानां येन सर्वमिदं ततम् ।।
स्वकर्मणा तमभ्यर्च्य सिद्धिं विन्दति मानवः ।। १५२ ।। 
अपिं दृष्टक्रियाधर्मसामर्थ्यमनिरस्य तु ।।
फलाप्तिकल्पनासिद्धावपन्यायोऽन्यथा भवेत् ।। १५३ ।। 
लोकदृष्टक्रियाधर्मसामर्थ्यत्यागलक्षणः ।।
अपन्यायो न युक्तोऽतो न्यायवर्त्मासमन्वयात् ।। १५४ ।। 
कल्पनाधिक्यतश्चैतदपूर्वं नोपपद्यते ।
कल्प्य ईशोऽथवाऽपूर्वं किं कल्प्यमुपपद्यते ।। १५५ ।। 
सेव्यात्क्रियाफलप्राप्तिर्दृष्टेयं न त्वपूर्वतः ।।
नाप्यपूर्वं क्वचिद्दृष्टं तन्मानासंभवादिह ।। १५६ ।। 
अपूर्वं निष्प्रमाणं च दातुं शक्तिरथास्य च ।।
फलदातृत्वसामर्थ्ये दानं चाभ्यधिकं तथा ।। १५७ ।। 
इह त्वीशातिरेकेण नान्यत्किंचित्प्रकल्प्यते ।।
परिशिष्टस्य कल्प्य़स्य सेव्ये दृष्टत्वकारणात् ।। १५८ ।। 
देवाश्च पितरश्चैव मनुष्याणामधीनताम् ।।
नाऽऽप्नुयुर्हव्यकव्यार्थं यदि नाभूत्प्रशासिता ।। १५९ ।। 
यदज्ञानाज्जगत्यस्मिंस्तीव्रानर्थपरंपरा ।। 
ज्ञानाच्च मुक्तिः संसारात्कथं नास्ति प्रशास्तृ तत् ।। १६० ।। 
ननु क्रियात एवेयं संसारोच्छित्तिरिष्यते ।।
नैवं यतो न कर्मभ्यो मुक्तिः संभाव्यतेऽश्रुतेः ।। १६१ ।। 
यथाच कर्मणा मुक्तिर्न कथंचन युज्यते ।।
तथोक्तत्वात्पुरा नेह भूयो वक्तव्यमिष्यते ।। १६२ ।। 
असंभवो यथा मुक्तेः क्रियासाधनसंश्रयात् ।।
तथेयं श्रुतिरप्याह यो वा इत्यादिवाक्यतः ।। १६३ ।। 
उदारफलदायीनि बहुशोऽनुष्ठितान्यपि ।।
क्षयिष्णुफलवन्त्येव कर्माणि यदबोधतः ।। १६४ ।। 
तथाच यत्परिज्ञानात्कृत्स्नकार्पण्यनिःसृतिः ।।
कथमेवंविधं गार्गि नास्तीत्यक्षरमुच्यते ।। १६५ ।। 
सर्वे कार्पण्ययुक्ताः स्युर्यदि न स्यात्तदक्षरम् ।।
ईक्ष्यन्ते चाप्यकृपणास्तच्च सत्येव यन्तरि ।। १६६ ।।
यो वा एतदिति स्पष्टं श्रुतिरप्याह यत्नतः ।।
अक्षराज्ञानतः पुंसां कार्पण्येनावियुक्तताम् ।। १६७ ।।
अक्षरं यो विदित्वाऽस्माल्लोकाद्गार्गि प्रमीयते ।।
निवर्तते स कार्पण्यात्तज्ज्ञानाद्ध्वान्तबाधतः ।। १६८ ।। 
यस्त्वक्षरपरिज्ञानान्मृत्युमृत्युः प्रमीयते ।। 
स एव ब्राह्मणो नान्यो जगत्यध्यवसीयताम् ।। १६९ ।। 
सर्वज्ञः सर्वकृच्चासौ निरस्ताशेषसंसृतिः ।।
प्राप्ताशेषपुमर्थश्च ब्राह्मणोऽत्राभिधीयते ।। १७० ।।
ज्ञेयत्वसिद्धये प्राह यथोक्तेश्वरवर्त्मना ।।
अक्षरस्य श्रुतिः साक्षात्तद्वा इत्येवमादिना ।। १७१ ।। 
एतदस्य प्रशास्तृत्वं स्वमोहाभासहेतुकम् ।।
नेति नेत्यादिवाक्येभ्यो दृष्टिमात्रात्मवस्तुनः ।। १७२ ।। 
इत्येतत्प्रतिपत्त्यर्थं तद्वा एतदिति श्रुतिः ।।
मागोचरातिवर्तित्वाददृष्टं स्यात्तदक्षरम् ।। १७३ ।। 
अभावत्वनिषेधार्थं द्रष्ट्रक्षरमिहोच्यते ।।
कूटस्थदृष्टिमात्रत्वान्न तु द्रष्टृत्वमुच्यते ।। १७४ ।।
ओतप्रोतगिराऽशेषदृश्यवस्तुनिराकृतेः ।।
अकारकाद्वयत्वाभ्यां द्रष्टृत्वं नाक्षरात्मनः ।। १७५ ।। 
बहुद्रष्टृनिषेधार्थं नान्यदित्याद्युदीरणम् ।।
विजातीयसजातीयवस्त्वन्तरनिषेधतः ।।
कूटस्थमेकं चैतन्यं सिद्धं श्रुत्यनुसारतः ।। १७६ ।। 
एतस्मिन्नक्षरे गार्गि स्रजि क्लृप्तफणीन्द्रवत् ।।
ओतः प्रोतश्च निःशेष आकाशोऽकारणात्मनि ।। १७७ ।।
अक्षरं स्वात्मसंमोहात्कारणत्वं निगच्छति ।।
तथा कार्यत्वमप्येतन्निरवद्यं तदेकलम् ।। १७८ ।। 
सर्वस्याक्षरमात्रत्वान्न किंचिन्नोपसंहृतम् ।।
प्रत्यग्विरोधतस्तद्वन्न किंचिन्नापि निह्नुतम् ।। १७९ ।। 
तथा ज्ञेयस्य सर्वस्य ज्ञाताज्ञातविभागिनः ।।
उक्ताक्षरात्मावसितेर्न किंचिदवशिष्यते ।। १८० ।। 
नानुत्पन्नमितो ज्ञानात्किंचिदप्यवशिष्यते ।।
नाप्यध्वस्तं तथाऽज्ञानं कृत्स्नज्ञेयसमाप्तितः ।। १८१ ।। 
श्लोकानामादितः समष्ट्यङ्काः  - ६७०० 
इति श्रीबृहदारण्यकोपनिषद्भाष्यवार्तिके तृतीयाध्यायस्याष्टमं ब्राह्मणम् ।। ८ ।। 
अथ नवमं ब्राह्मणम् ।।
सूत्रादिकार्यमार्गेण यन्तृत्वं कारणात्मनः ।।
यदभ्यधायि प्राक्श्रुत्या तदेवानूद्य पूर्ववत् ।। १ ।।
साक्षादित्यादि याथात्म्यं भूयोऽप्यात्मन उच्यते ।।
नियम्यदेवताभेदव्याससंक्षेपवर्त्मना ।। २ ।। 
चिदाभासं स्वमज्ञानं संनिपत्य तदक्षरण् ।।
कारणं सत्स्वकार्येषु नियन्तृत्वं प्रपद्यते ।। ३ ।। 
सुषुप्तप्रलयावस्थप्राणात्माऽक्षरमुच्यते ।।
स ब्रह्म त्यदिति तथा श्रुतिरप्याह तत्स्फुटम् ।। ४ ।। 
इत्यन्तर्याम्यवस्थायां स्थित्वैकां प्राणदेवताम् ।।
सूत्राद्यवच्छेदवशात्सर्वमेतन्नियच्छति ।। ५ ।। 
नानात्वैकत्वरूपाभ्यां सा पुनः प्राणदेवता ।।
स्थिता जगदितं व्याप्य प्राणिकर्मवशादियम् ।। ६ ।। 
तस्या विक्षेपसंहारौ शाकल्यः पर्यपृच्छत ।।
नियन्तव्यनियन्तृत्वसंबन्धस्य प्रसिद्धये ।। ७ ।। 
देवसंख्यां स संपृष्टो निविदैव प्रपेदिवान् ।।
देवा निविदि यावन्तो वैश्वदेवस्य संश्रिताः ।। ८ ।। 
तावन्त एव सोऽसुः स्याज्जगत्यस्मिंश्चराचरे ।।
आन्त्यं बहुशब्देन देवानां प्राब्रवीन्मुनिः ।। ९ ।। 
त्रयस्रिशत्प्रभृत्येषां षडादिषु यथाक्रमम् ।।
संहृतिः प्रातिलोम्येन व्यूहस्त्वागणनाक्षयात् ।। १० ।। 
कतम इति पृष्टोऽथ वस्वादीन्प्रत्यपद्यत ।।
वसूनप्यथ संपृष्टः सोऽग्न्यादीन्प्राब्रवीद्वसून् ।। ११ ।। 
संहृतात्मप्रभेदा हि सैवैका प्राणदेवता ।।
वसुत्वमष्टधा भिन्ना विभार्ति जनिमत्स्थितौ ।। १२ ।। 
वसु कर्मफलं चाऽऽहुः कर्मणः साधनं वसु ।।
यस्मात्तदेषु निहितं तस्मात्ते वसवः स्मृताः ।। १३ ।। 
पुरुषे ये दश प्राणा इन्द्रियाणि सहाऽऽत्मना ।।
मनसैकादशात्रैतान्नुद्रानित्याचचक्षिरे ।। १४ ।। 
रोदयन्तो द्रवन्त्येते रुदन्ति च यतस्ततः ।।
रुद्रा इत्यभिधीयन्ते प्राणा एकादशोदिताः ।। १५ ।। 
आददाना यतो यन्ति मर्त्यानां स्थितिकारणम् ।।
मासाभिमानिनो देवा आदित्यास्तेन ते स्मृताः ।। १६ ।। 
आयुर्वीर्यं स्मृतिं प्रज्ञां सौकुमार्यं वपुःश्रियम् ।।
आददाना यतो यन्ति तेनाऽऽदित्या अमी स्मृताः ।। १७ ।। 
इन्द्रश्च देवता ज्ञेया मेघनादाभिमानिनी ।।
स्तनयित्नुरिह ज्ञेयस्तथा यज्ञः प्रजापतिः ।। १८ ।। 
वीर्यं वज्रोऽशनिरिति स्तनयित्नुरिहोच्यते ।।
पशुसाधनको यस्माद्यज्ञस्तस्मात्पशुः स्मृतः ।। १९ ।। 
अग्न्यादिषु यतः षट्सु यथोक्ताः सर्वदेवताः ।।
षट्संख्यामेव संयान्ति षडग्न्याद्यास्ततः स्मृताः ।। २० ।। 
आधाराधेययोरैक्यात्पृथिव्यग्न्यादिषु त्रिषु ।।
त्रयो देवास्ततोऽग्न्याद्याः कृत्स्नान्तर्भावकारणात् ।। २१ ।। 
अन्नं प्राणश्च देवौ द्वौ द्वयोरेष विनिर्णयः ।।
एतावन्मात्रयाथात्म्यं सर्वस्य जगतस्ततः ।। २२ ।। 
योऽयं पवत इ्त्युक्तिरध्यर्धस्य विनिर्णये ।।
एकत्वात्पवमानस्य तदाहुरिति चोदना ।। २३ ।। 
एकसंक्यैव नान्याऽस्ति द्विसंख्याया यतस्तातः ।।
पृष्टोऽध्यर्ध इति प्राह सोपहासमृषिः सुधीः ।। २४ ।। 
वायुर्वा देवता कृत्स्ना तदन्यस्य तदात्मनः ।।
अर्धत्वं स्यात्कनीयस्त्वाद्व्याप्यस्याग्न्यादिरूपिणः ।। २५ ।। 
ऋद्धिं प्रापद्यतः सर्वं वायौ सति चराचरम् ।।
तस्मादध्यर्ध इत्येवं वायुमाचक्षते बुधाः ।। २६ ।। 
संख्याप्राधान्यमध्यर्धे विदग्धेन विवक्षितम् ।।
सर्वमृध्नोति यत्प्राणो तेनेति श्रुतिहृद्गतम् ।। २७ ।। 
अन्नाशितृत्वसिद्ध्यर्थं यथा व्युत्पत्तिरुच्यते ।।
अन्नेनाश्नुत इत्येवमध्यर्धस्यापि योजनाा ।। २८ ।। 
जनिमत्सर्वभूतानां प्राणोऽन्तर्भावहेतुतः ।।
प्राणो देवोऽत एवैकस्तस्यैव महिमा परः ।। २९ ।। 
भरणात्सर्वकार्याणां प्राणो ब्रह्मेति भण्यते ।।
त्यदित्याचक्षते तस्मात्प्राणं ब्रह्म परोक्षतः ।। ३० ।। 
साक्षान्निर्देशनुत्त्यर्थं कारणत्वावबुद्धये ।।
प्राणं ब्रह्म त्यदित्याद्दुः पारोक्ष्येण महाधियः ।। ३१ ।। 
करणेष्वेषु सर्वेषु तथा कार्यात्मकेषु च ।।
अध्यात्मादिषु कार्त्स्न्येन तेषु तेष्ववतिष्ठते ।। ३२ ।। 
अष्टधाऽतः पुनस्तस्य भेदोऽयमुपवर्ण्यते ।।
अधिकारविशेषेण पृथिवीत्यादिनाऽधुऩा ।। ३३ ।। 
अनन्तभेदभिन्नस्य पुनरप्यष्टधोच्यते ।।
देवतासमुदायस्य भेदः संक्षेपलक्षणः ।। ३४ ।। 
पृथिव्यायतनं यस्य तत्स्थोऽग्निर्लोक एव च ।।
तस्याऽऽलोकनहेतुः स्यादग्निर्देवस्य सर्वदा ।। ३५ ।। 
मनश्च ज्योतिर्विज्ञानं संकल्पादिस्वलक्षणम् ।।
स्वरूपं वा मनोज्योतिर्यस्य देवस्य भण्यते ।। ३६ ।। 
क्षितिदेहोऽग्निनयनो मनःसंकल्पसाधनः ।।
यः पृथिव्यभिमान्यत्र सर्वस्यैव परायणम् ।। ३७ ।। 
आध्यात्मिकस्य सर्वस्य कार्यस्य करणस्य च ।।
परायणमवष्टम्भ आत्मनः स्यात्तथाविधम् ।। ३८ ।। 
याज्ञवल्क्येह यो विद्याद्वेदितिा स्यात्स एव तु ।।
पण्डितो न त्वनेवंविद्यथा त्वं पण्डितायसे ।। ३९ ।। 
इयता यदि पाण्डित्यं लभ्यते वेद तर्हि तम् ।।
शारीरः पार्थिवेंऽशेऽत्र देवोऽध्यात्माभिमानवान् ।। ४० ।। 
पृथिव्येवाहमित्येवं योऽभिमानी व्यवस्थितः ।। 
लोमत्वङ्भांससंघातः कार्यं तस्यायमेव तु ।। ४१ ।। 
स एष देवो यः पृष्टो वद भूयोऽप्यहल्लिक ।।
यतोऽसमाप्तमेवेदं दर्शनं ते विवक्षितम् ।। ४२ ।। 
तस्य का देवतेत्येनमप्राक्षीत्क्षोभितो रूषा ।।
तं प्रत्याहामृतमिति याज्ञवल्क्योऽपि देवताम् ।। ४३ ।। 
यतो यो लभते सिद्धिं तस्यासावेव देवता ।।
विवक्षितेह विज्ञेयाऽमृतमित्यादिलक्षणा ।। ४४ ।। 
योषिज्जाग्धस्य योन्नस्य रसः स्यात्परिणामजः ।।
मातृजस्यासृजो हेतुरमृतं सोऽत्र भण्यते ।। ४५ ।। 
रसाच्छोणितनिष्पत्तिः शोणिताद्बीजसंश्रयात् ।।
शरीरं जायते साक्षाद्येन शारीर उच्यते ।। ४६ ।। 
अन्येऽमृतमिदं प्राहुर्दिव्यं चान्द्रमसं पयः ।। 
तत्पर्जन्यादिना जातं दार्ढ्यकृत्क्षितिदेहयोः ।। ४७ ।। 
उत्तरेष्वपि वाक्येषु यथोक्तमुपपादयेत् ।।
न्यायः साधारणं सर्वं विशेषस्तु प्रवक्ष्यते ।। ४८ ।।
योषित्समागमेच्छेह काम इत्यभिधीयते ।।
हृदयं बुद्धिरालोकः सर्वं तेन हि पश्यति ।। ४९ ।। 
स च काममयो देवः कामभावनयाऽञ्जितः ।।
देवताऽस्य स्रियो ज्ञेयाः कामः स्रीतो हि जायते ।। ५० ।। 
शुक्लादीन्यत्र रूपाणि भास्वराण्युत्तरत्र तु ।।
सावित्रः पुरुषस्तस्य चक्षुः सत्यं च देवता ।। ५१ ।। 
रूपभास्करसत्येषु त्रिधैषोऽपि व्यवस्थितः ।।
पूर्ववच्चोत्तरत्रापि सर्वत्रैव त्रिधा त्रिधा ।। ५२ ।। 
प्रतिश्रवणवेलायां श्रोत्रे यः संनिधीयते ।।
स त्वयेहाभिनिर्दिष्टो दिशस्तस्यापि देवता ।। ५३ ।। 
अन्धकारस्तमो ज्ञेयं तथा छायामयः पुमान् ।।
मृत्युश्च देवता तस्य तमसैव मृतिर्यतः ।। ५४ ।। 
रूपायतनदेवस्य प्रतिबिम्बोदयाश्रयः ।।
विशेषकार्यं प्राणोऽसुस्तस्यापीहाधिदेवता ।। ५५ ।। 
सामान्याम्मयदेहस्य विशिष्टाः कार्यमस्य ताः ।।
वरुणो देवता तस्य वरुणाद्वि स जायते ।। ५६ ।। 
शुक्रस्नाय्वस्थिमज्जानो भवन्ति पितृतो यतः ।।
प्रजापतित्वं पितरि तस्मादेतदिहोच्यते ।। ५७ ।। 
यावत्किंचिद्विजानाति शाकल्यः सर्वमेव तत् ।।
पर्यपृच्छद्यथाशक्ति मुक्त्वा दिग्ज्ञानमात्रकम् ।। ५८ ।। 
अवशिष्टं यदप्यस्य तन्मां पृच्छतु कामतः ।।
इति चेतसि संधाय याज्ञवल्क्योऽभ्यभाषत ।। ५९ ।। 
अतिनिर्बन्धतो वाऽपि निषेध्योऽयं प्रमादवान् ।।
इत्येतद्धृदये कृत्वा कारुण्यात्तमथाब्रवीत् ।। ६० ।।
मय्यग्नौ शिशुवन्मोहात्प्रविशन्तं न कश्चन ।।
त्वां वारयति यत्नेन साधुब्राह्मणसंसदि ।। ६१ ।। 
सर्वेषामपि नूनं त्वं हन्तव्यत्वेन संमतः ।।
अक्रत त्वां यतो विप्राः संदंशं मयि पावके ।। ६२ ।। 
तस्माद्बुध्यस्व शाक्ल्य महद्भयमुपस्थितम् ।।
अतिनिर्मथनादग्निश्चन्दनादपि जायते ।। ६३ ।।
विषायतेऽमृतमपि यथा पथ्यं मुमूर्षतः ।।
तथैव नाग्रहीत्सूक्तं शाकल्यः कालचोदितः ।। ६४ ।। 
ब्राह्मणैर्घातयिष्यामि मां जिघांसन्तमाश्विमम् ।।
इत्युर्थं कोपकृद्वाक्यं शाकल्यो मुनिरब्रवीत् ।। ६५ ।।
अङ्गारावक्षयणोक्त्या विद्वान्किं ब्रह्म श्रेयसः ।।
अत्यवादीस्त्वमज्ञः सन्का विद्या फलिनी तव ।। ६६ ।। 
दिग्विभागाधिकारेण यथोक्ता एव देवताः ।।
पञ्चधेहोपदिश्यन्ते तदेतदनुवर्ण्यते ।। ३७ ।।
का विद्या सफला साक्षात्तवेतिप्रश्नवादिनम् ।।
सदेवाः सप्रतिष्ठाश्च दिशो वेदेत्यथाब्रवीत् ।। ६८ ।। 
सदेवसप्रतिष्ठादिशरीरं प्रतिजज्ञिवान् ।। 
आत्मानं स मुनिः पृष्टो यतस्तं पर्यपृच्छत ।। ६९ ।। 
सदेवाः सप्रतिष्ठैता दिशोऽहमितिवादिनम् ।।
प्राच्यां किंदेवतोऽसीति विदग्धस्तमपृच्छत ।। ७० ।। 
पूर्वदिगात्मभूतं मां त्वं विद्ध्यादित्यादेवतम् ।।
इत्युक्ते तमृषिं भूयः स प्रतिष्ठामपृच्छत ।। ७१ ।। 
सर्वरूपात्मकः सूर्यश्चक्षुष्येव प्रतिष्ठितः ।।
सर्वरूपेषु चक्षुश्च रूपाणि हृदये तथा ।। ७२ ।। 
रूपारब्धमिदं चक्षू रूपाणामेव तद्गहात् ।।
अभिव्यङ्ग्यसजातीयो व्यञ्जको रूपदीपवत् ।। ७३ ।। 
अशेषविषयात्मत्वं मनोबुद्ध्योर्विनिर्दिशेत् ।।
सर्वगोचरभासित्वात्तादात्म्ये तच्च युज्यते ।। ७४ ।। 
एष एवानुसंधेयो न्यायो योऽयमिहोदितः ।।
वक्ष्यमाणासु सर्वासु दिक्षु प्रत्येकशः क्रमात् ।। ७५ ।। 
प्राच्यां रूपोपसंहारो दिक्त्र्ये कर्मसंहृतिः ।।
ध्रुवायां संहृतिर्नाम्नो हृद्येवं सर्वसंहृतिः ।। ७६ ।। 
केवलं कर्म याम्यायां प्रतीच्यां पुत्रजन्म च ।।
ज्ञानयुक्तमुदीच्यां च कर्मैवमुपसंहृतम् ।। ७७ ।। 
नाम्नश्चाप्युपसंहारो ध्रुवायां हृदि वर्णितः ।।
एवं क्रमेण निःशेषं जगद्धृद्युपसंहृतम् ।। ७८ ।। 
सामर्थ्याच्च मनोऽप्यत्र विज्ञेयमुपसंहृतम् ।।
रूपादिपञ्चकं यस्मात्तद्द्वारेणाऽऽश्रितं हृदि ।। ७९ ।। 
निःशेषं ब्रह्मलोकान्तं संहृत्य हृदयात्मना ।।
याज्ञवल्क्यं स्थितं भूयो विदग्धः पर्यपृच्छत ।। ८० ।। 
सर्वोपसंहृद्धृदयं ब्रूहि क्वेैतत्प्रतिष्ठितम् ।।
इत्युक्तोऽहँल्लिकेत्येवं संबोध्योत्तरमब्रवीत् ।। ८१ ।। 
अहँल्लिकेति वचसा नाऽऽधारान्तरमुच्यते ।।
आद्युदात्तत्वलिङ्गेन ह्यभिधानं विदग्धवत् ।। ८२ ।। 
प्रेतीभूतोऽसि नूनं त्वं प्रेतवद्भाषसे यतः ।।
लीयतेऽहनि रात्रौ च व्यज्यतेऽहँल्लिकस्ततः ।। ८३ ।। 
मत्तः शरीरात्क्वान्यत्र मथ्येघातः प्रतिष्ठितम् ।।
अस्मदन्यत्र मन्वीथा यत्रेदं हृदयं क्वचित् ।। ८४ ।। 
यद्येतद्देहतोऽन्यत्र हृदयं स्यादवस्थितम् ।।
हृद्वियुक्तं तदा देहमद्युः श्वानो मृतं ध्रुवम् ।। ८५ ।। 
न त्वयं मृत इत्यस्मात्कारणादवसीयताम् ।। 
वनसिंहवदेवैतद्द्वयमन्योन्यसंश्रयम् ।। ८६ ।। 
नर्ते लिङ्गं शरीरस्य स्थितिः काचिदिहेष्यते ।।
न शरीरं विना लिङ्गं कस्मैचित्कर्मणे क्षमम् ।। ८७ ।। 
न ह्यन्योन्यातिरेकेण संहतानां क्वचित्थितिः ।।
संहतं च प्रतीचोऽन्यज्जगदेतच्चराचरम् ।। ८८ ।। 
कार्यत्वाद्दूयमप्येतद्यतो न स्वाश्रयं ततः ।।
तत्प्रतिष्ठामथाप्राक्षीच्छाकल्यो निर्णयेच्छया ।। ८९ ।।
द्वावप्येतौ ममाऽऽत्मानौ प्राण एव प्रतिष्ठितौ ।। 
प्राणोऽपाने स च व्यान उदाने व्यान आश्रितः ।। ९० ।।
समाने च तथोदानः सूत्रात्मनि समाश्रितः ।।
एवमेप समानान्तः शाकल्यप्रश्ननिर्णयः ।। ९१ ।। 
देहहृद्वायवोऽन्योन्यप्रतिष्ठाः संहतत्वतः ।।
प्रयुक्ताः कर्मणा पुंसां वर्तन्ते भोगसिद्धये ।। ९२ ।। 
सकारणमिदं सर्वमाकाशान्तं यथोदितम् ।। 
ओतं प्रोतं च यत्रेदं तदक्षरमथोच्यते ।। ९३ ।। 
विहायाऽऽख्यायिकारूपं स्वेनैव वचसा श्रुतिः ।।
पुरुषार्थं समापित्सुः स एष इति चावदत् ।। ९४ ।। 
प्रशासन इदं तस्थौ यस्यान्तर्यामिरूपिणः ।।
स एष नेति नेतीति मधुकाण्डेऽपि वर्णितः ।। ९५ ।। 
ननु ब्रह्माधिकारत्वात्कथमात्मेत्युनूद्यते ।।
नैष दोषोऽतिरेकेण नाऽऽत्मनो ब्रह्मता यतः ।। ९६ ।। 
ग्राह्यत्वं शरणं सङ्गो भयं चाज्ञानकारणम् ।।
तदत्ययाद्भयान्तानि न सन्ति प्रत्यगात्मनि ।। ९७ ।।
निरविद्योऽसितो भास्वदविलुप्तचिदात्मकः ।। 
यत एवमतो नास्य नाशान्ता विक्रियाऽऽत्मनः ।। ९८ ।। 
कार्यधर्मानतीत्यैतांस्तद्धेतोरप्यतिक्रमात् ।।
अपूर्वानपराद्येकः पूर्णः स्वात्मन्यवस्थितः ।। ९९ ।। 
श्रुतिः स्वेनैव वचसा साक्षादित्यादिलक्षणम् ।।
समापय्याऽऽत्मविज्ञानं भूयोऽप्याख्यानरूपकम् ।। १०० ।।
गृहीत्वा परिपप्रच्छ शाकल्यमभिमानिनम् ।।
याज्ञवल्क्यात्मिका भूत्वा ह्यतिनिर्बन्धकारिणम् ।। १०१ ।। 
धनं निसृष्टं राज्ञेह ब्रह्मिष्ठोद्देशतो यतः ।।
प्रष्टुं नैवाधिकारोऽतोऽब्रह्मिष्ठस्येह विद्यते ।। १०२ ।। 
अब्रह्मिष्ठत्वसिद्ध्यर्थमतोऽप्राक्षीद्रुषाऽन्वितः ।।
स याज्ञवल्क्यः शाकल्यं सापराधत्वसिद्धये ।। १०३ ।। 
स एष नेति नेत्याद्यः प्रश्नो वाऽयं समीक्ष्यताम् ।।
मध्ये वाक्यच्छिदोऽभावादितिशब्दस्य पूर्ववत् ।। १०४ ।। 
समासव्यासरूपेण शाकल्यो यदपृच्छत ।।
ततः परस्ताच्छाकल्यं याज्ञवल्क्योऽप्यपृच्छत ।। १०५ ।। 
ऐकात्म्ये सर्वमेवेदं कार्यकारणलक्षणम् ।।
समापनीयं निःशेषं समासव्यासवर्जिते ।। १०६ ।। 
अपि शास्रार्थसंबन्ध उत्तरस्याः श्रुतेरयम् ।।
तदनुक्तौ यतः पूर्वं सर्वं स्यात्तुषकण्डनम् ।। १०७ ।। 
अष्टावायतनान्यत्र पृथिव्यादीनि निर्दिशेत् ।।
अग्न्योदयस्तथा लोका अमृताद्याश्च देवताः ।। १०८ ।। 
शारीरप्रमुखास्तद्वदष्टौ ज्ञेया यथोदिताः ।।
पुरुषाः सर्व एवामी पुनर्दिक्षूपसंहृताः ।। १०९ ।।
दिशश्च हृदये सर्वाः समाने हृदयादिकम् ।।
एवं समाने संक्षेपो विकासोऽनन्तदेवताः ।। ११० ।। 
प्रत्यग्याथात्म्यमोहस्य महिमैष त्वयोदितः ।।
यतोऽविद्यैव प्रथते कार्यकारणरूपिणी ।। १११ ।। 
स्वात्माविद्यानुरोध्येव समासव्यासतामगात् ।।
आत्मा स्वतस्तु भास्वच्चिन्मात्रः पूर्णो निरञ्जनः ।। ११२ ।। 
यः स एतांस्त्वया पृष्टांश्चतुरोऽप्यष्टकानिह ।।
निरुह्य कार्यतां नीत्वा प्रत्युह्याथाऽऽत्मकारणे ।। ११३ ।।
विभज्यकारणादुच्चैर्नीत्वा कार्यात्मतां मुहुः ।।
वस्तुवृत्तेन निःशेषान्कार्यकारणलक्षणान् ।। ११४ ।। 
योऽत्यक्रामदनानात्वो भेदसंसर्गवर्जितः ।।
तं त्वौपनिषदं देव साक्षादित्यादिलक्षणम् ।। ११५ ।। 
आस्वेवोपनिषत्स्वेनं यतो व्याचक्षते बुधाः ।।
कर्मकाण्डे विरोधित्वान्नैवैनं व्याचचक्षिरे ।। ११६ ।। 
तं त्वौपनिषदं धीरा ब्रह्मात्मानं प्रचक्षते ।।
तं त्वा पृच्छामि शाकल्य तं मह्यं ब्रूहि तत्त्वतः ।। ११७ ।। 
न चेद्वक्ष्यसि तं मे त्वं मूर्धा ते विपतिष्यति ।।
न विजज्ञौ च शाकल्यस्तमात्मानं यथोदितम् ।। ११८ ।। 
ततः स याज्ञवल्क्योत्थशापवाक्याख्यवह्निना ।।
दग्धः सद्यो ममारैव ब्रह्मविद्विड्ज्वरान्वितः ।। ११९ ।।
कर्मप्रकरणे नायं श्रुतः पूर्वं कदाचन ।।
मित्यं ह्युपनिषत्स्वेव श्रूयते वैदिकीष्वयम् ।। १२० ।। 
कर्मकाण्डादपच्छिद्य तेनात्रैवैष भण्यते ।।
अपि प्राप्तं कर्मकाण्डे तद्विरोधात्तु नाब्रवीत् ।। १२१ ।। 
प्रत्यग्ज्ञानस्य नैवातः कर्मणा स्यात्समुच्चयः ।।
ऐकात्म्यवस्तुविज्ञानं कर्मभिर्हि विरुध्यते ।। १२२ ।। 
अपरे पण्डितंमन्याः सम्यग्ज्ञातात्मतत्त्वकाः ।।
कर्मव्यध्वेषु कुर्वन्ति यथावस्त्वात्मबोधनम् ।। १२३ ।। 
वस्तुतन्त्रं, न हि ज्ञानं कर्तृतन्त्रं क्रिया यथा ।।
कर्मव्यध्वोपरोधेन ह्यन्यथात्वं प्रपद्यते ।। १२४ ।। 
यत्कर्तुमन्यथा कर्तुमकर्तुं वाऽपि शक्यते ।।
स्वातन्त्र्यात्तत्र भवता क्रियतां तद्यथेष्टकम् ।। १२५ ।। 
वस्तुवृत्तानुरोध्येव यत्तु ज्ञानं भवेदिह ।।
व्यभिचारं न तद्याति पुरुषेच्छावशात्क्वचित् ।। १२६ ।। 
उपवादिनेह विदुषो न भाव्यं कस्यचित्क्वचित् ।।
एवंविदपि सञ्शत्रुरुपवादादभूद्यतः ।। १२७ ।। 
दग्धक्रोधनिदानः सन्याज्ञवल्क्योऽपि शत्रुताम् ।।
शाकल्यस्यापि संयाच उपवादैकदोषतः ।। १२८ ।। 
तस्मान्नैवोपवादी स्याद्याज्ञवल्क्योऽपि शत्रुताम् ।।
यस्मादगात्कष्टतरं नोपवादादतः परम् ।। १२९ ।। 
परलोकविनाशोऽपि विद्वद्विद्वेषकारणात् ।।
अग्निहोत्राग्निसंस्कारं यतो नावाप शापतः ।। १३० ।। 
परिमोषिणो यतोऽस्थीनि धनशङ्काप्रचोदिताः ।।
तान्यप्यस्यारपजङ्रुस्ते ब्रह्मविद्वेषहेतुतः ।। १३१ ।। 
अनात्मार्थनिषेधेन यो नेतीति पुरोदितः ।।
विधिद्वारेण तस्यैव निर्देशार्थं परा श्रुतिः ।। १३२ ।।
मूलं च जगतो वाच्यमत आख्यानतोऽपि च ।।
जित्वा देया द्विजान्गाव इत्यर्थं चोत्तरा श्रुतिः ।। १३३ ।। 
साधर्म्ये सति वैधर्म्यं शक्यं प्रष्टुं यतस्ततः ।।
साधर्म्यमुच्यते श्रुत्या तद्वनस्पतिमर्त्ययोः ।। १३४ ।। 
बीजाद्वनस्पतेर्जन्म मूलाच्चेहोपलभ्यते ।।
मर्त्यस्य जन्ममूलं यत्तद्ब्रूत ब्राह्मणा मम ।। १३५ ।।
रेतो मूलं न वो वाच्यं जीवतस्तद्धि जायते ।। 
न मृतस्येह रेतोऽपि विद्यते कस्यचित्कचित् ।। १३६ ।। 
अपि धानारुहो वृक्षो बीजात्तज्जन्मदर्शनात् ।।
मृतस्य बीजस्थानीयं न च किंचिदिहेक्ष्यते ।। १३७ ।। 
धानारुहो यथा वृक्षः साक्षादव्यवधानतः ।।
मर्त्यजन्म तथा साक्षाद्यतस्तदभिधीयताम् ।। १३८ ।। 
यथाऽनुभूतशक्तीह बीजं वृक्षस्य दृश्यते ।।
न च तादृङ्मृतस्यास्ति यस्मात्तस्य पुनर्भवः ।। १३९ ।। 
दृष्टः काण्डरुहोऽपीह वृक्षस्तद्वच्चनेष्यते ।।
हस्तपादादितश्छिन्नान्न मृतस्य पुनर्भवः ।। १४० ।। 
मूलाद्बीजाच्च वृक्षस्य साक्षाद्यदूत्समुद्भवः ।।
तद्वन्मृतस्य वक्तव्यं न तु पुत्राप्रपौत्रवत् ।। १४१ ।। 
समूलबीजं चेद्वृक्षमावृहेयुस्तदोभयम् ।।
मर्त्यः स्विन्मृत्युना वृक्णः कस्मान्मूलात्प्ररोहति ।। १४२ ।। 
मतं न जायमानोऽस्ति जातत्वादेव कारणात् ।।
पुमाञ्जनिप्यमाणो वा संसारस्य प्रवाहतः ।। १४३ ।।
प्रवाहरूपी संसारो दीपार्चिर्वदवस्थितः ।।
न जायते जनिष्यन्वा तस्मादस्तीह कश्चन ।। १४४ ।। 
जात एवेत्यतोऽसाधु यदुक्तं पूर्वपक्षिणा ।।
जनित्वा म्रियते सर्वो मृत्वा भूयश्च जायते ।। १४५ ।। 
निर्बीजस्य च जन्मेह नाऽऽगमान्न च युक्तितः ।।
ब्रूतातो जगतो मूलं यतो भूयोऽभिजायते ।। १४६ ।। 
तत्पृष्टं जगतो मूलं न विदुर्ब्राह्मणा यतः ।।
अतो जिता हृता गावो याताः सर्वे यथायथम् ।। १४७ ।।
पृष्टं यद्याज्ञवल्क्येन न विदुर्ब्राह्मणाश्च यत् ।। 
श्रुत्या स्वतन्त्रया तन्नो ब्रह्माऽऽविष्क्रियते परम् ।। १४८ ।। 
साक्षादित्यादिना प्रोक्तस्तथा सर्वान्तरश्च यः ।।
अस्थूलोऽनणुरित्येवमक्षरात्माऽवधारितः ।। १४९ ।। 
नेति नेतीति यश्चोक्त इहौपनिषदः पुमान् ।।
तस्य साक्षादयं श्रुत्या निर्देशः क्रियतेऽधुना ।। १५० ।। 
विज्ञानमिति चैतन्यं कूटस्थमभिधीयते ।।
न कारकं न धात्वर्थो नापि यत्स्यात्क्रियाफलम् ।। १५१ ।। 
न चापि तदभावश्च नेत्यस्थूलादिशास्रतः ।।
अभावस्यापि तत्साक्ष्यात्तदभावः कुतो मितेः ।। १५२ ।। 
एतावन्मात्रयाथात्म्यात्कार्यकारणवस्तुनः ।।
अतस्तत्त्वमसीत्युक्त्या तादात्म्यं प्रतिपाद्यते ।। १५३ ।। 
निर्धूताशेषदुःखौघहेतुत्वात्सुखमेव तत् ।।
अथैष एव परमो यो वै भूमेतिशास्रतः ।। १५४ ।। 
विषयेन्द्रियसंवन्धाद्यत्तु दुःखं सुखायते ।।
आद्यन्तवत्त्वात्तुद्दुःखं दुःखसंस्कारजं तथा ।। १५५ ।। 
अव्यावृत्ताननुगतभास्वद्विज्ञानमात्रतः ।।
निरविद्याद्वयत्वात्तत्साक्षाद्ब्रह्मेति शब्द्यते ।। १५६ ।। 
साविद्यः प्रत्यगात्मा यो वियद्योनिरुदाहृतः ।।
अन्तर्याम्यादिरूपेण स एव प्रथते मृषा ।। १५७ ।। 
अदृष्टफलसंप्रेप्सोर्दृष्टकर्मफलत्यजः ।।
रातेर्धनस्य दातुस्तद्ब्रह्मेदं स्यात्परायणम् ।। १५८ ।। 
अस्मिन्प्रशास्तरि सति क्रियातत्फलसंगतेः ।।
नियमो युक्तिमानेष कर्मिणामुपपद्यते ।। १५९ ।। 
एवं संसरतस्तावत्परं ब्रह्म परायणम् ।।
जगतश्चाप्युपादानं स्वात्माविद्यासमन्वयात् ।। १६० ।। 
निविवृत्सोस्तु संसारान्मुनेस्त्यक्तैषणस्य च ।।
तद्विदस्तिष्ठमानस्य समाप्तिः स्यात्परायणम् ।। १६१ ।। 
दग्धमोहान्धकारस्य प्रत्यग्बोधाग्निना मुनेः ।।
ऐकात्म्ये वर्तमानस्य ब्रह्मात्माऽस्य परायणम् ।। १६२ ।। 
तद्विदो ब्रह्मणश्चेह भेदहेतोरसंभवात् ।।
ब्रह्मैव ब्राह्मणः साक्षादुपचारात्परायणम् ।। १६३ ।। 
यत्र वा अन्यदित्येवं यत्र त्वस्येतिवाक्यतः ।।
इत्युक्त्यर्थोपरोधेन व्याचक्षीत परायणम् ।। १६४ ।। 
तस्मात्तमस्विनो ब्रह्म भेदेनैवप परायणम् ।।
ध्वस्ताविद्यस्य चैकात्म्यात्कैवल्येन परायणम् ।। १६५ ।। 
ब्रह्मण्यानन्दशब्दोऽयं प्रयुक्तः सुखवाचकः ।।
संवेद्ये च सुखे लोक आनन्दाख्या प्रयुज्यते ।। १६६ ।। 
विशेषणतयाऽऽनन्दशब्दोऽन्यत्रापि दृश्यते ।।
वेदान्तेष्वत आनन्दो विचार्योऽयं प्रयत्नतः ।। १६७ ।। 
आनन्दो ब्रह्मेति तथा तैत्तिरीयश्रुतौ श्रुतम् ।।
अथैष एव इति च तथोदर्के प्रवक्ष्यते ।। १६८ ।। 
भूमा तत्सुखमित्येवं छान्दोग्योपनिषद्वचः ।।
संवेद्योऽयं किमानन्दः किंवा नेति विचार्यते ।। १६९ ।।
ब्रह्मण्यानन्दः संवेद्यो लौकिकानन्दवद्यदि ।।
युक्ताः शब्दास्तदैते स्युर्ब्रह्मण्यानन्दवाचकाः ।। १७० ।। 
संवेद्यानन्दरूपं तद्वाक्याच्चेत्परिनिश्चितम् ।।
प्रमाणावगतेस्तत्र किं चिन्त्यमिति चेन्मतम् ।। १७१ ।। 
नान्योन्यातिविरुद्धार्थवाक्यानां तत्र दर्शनात् ।।
अतिप्रमाणविषयं ब्रह्म सर्वत्र विश्रुतम् ।। १७२ ।।
यत्र त्वस्येति वचनं न दृष्टेरिति चापरम् ।।
विदिताविदिताभ्यां तदन्यदेवेति च श्रुतिः ।। १७३ ।। 
निरानन्दं तथा केचित्कैवल्यं प्रतिजानते ।।
तेषामपि निषेधार्थं कर्तव्याऽतो विचारणा ।। १७४ ।। 
विकल्पासंभवश्चात्र वस्तुवृत्तत्वकारणात् ।।
क्रियायां स्याद्विकल्पोऽयं न तु वस्तुन्यसंभवात् ।। १७५ ।। 
वादिविप्रतिपत्तेश्च, केचेदिच्छन्ति वादिनः ।।
असंवेद्यं सुखं मोक्षे, केचिन्नेति प्रचक्षते ।। १७६ ।। 
कर्तव्योऽतो विचारोऽत्र युक्तिमार्गेण यत्नतः ।।
सम्यङ्निश्चयसिद्ध्यर्थं पक्षयोरुभयोरपि ।। १७७ ।। 
संवेद्यानन्दकं तावद्ब्रह्मेतीहावसीयताम् ।।
जक्षत्क्रीडन्नममाण इत्यादिश्रुतिवाक्यतः ।। १७८ ।।
नन्वेकत्वे विभागोऽत्र नास्ति कारकसंश्रयः ।।
भूरिकारकसाध्या च क्रिया लोकेऽपि दृश्यते ।। १७९ ।। 
विज्ञानस्य क्रियात्वाच्च न सिद्धिः कारकैर्विना ।।
नातः संवेद्य आनन्दो ब्रह्मणीहोपपद्यते ।। १८० ।। 
नैष दोषोऽस्ति विज्ञानं स्यादेवाऽऽनन्दगोचरम् ।।
विज्ञानमानन्दमितिशब्दप्रामाण्यकारणात् ।। १८१ ।।
ननु सत्स्वपि वाक्येषु नैतदध्यवसीयते ।।
प्रत्यर्थिनि श्रुतेर्वाक्ये सत्यैकात्म्यावबोधिनि ।। १८२ ।। 
मानान्तरविरोधेन न हि लोकेऽपि किंचन ।।
मानं प्रवर्तते तस्मान्नैतदध्यवसीयते ।। १८३ ।। 
व्यञ्जकत्वाच्च मानानां सिद्धवस्तुप्रयोज्यता ।।
कारकत्वेऽप्यकार्यत्वाद्दुःसंभाव्यं त्वयोदितम् ।। १८४ ।। 
ननु सुख्यहमस्मीति विज्ञानमनुभूयते ।।
प्रतीच्यानन्दविषयं न प्रत्यक्षं विरोध्यतः ।। १८५ ।। 
नैतेदेवं यतो मोक्षे विज्ञानं नोपपद्यते ।।
देहाभावो हि मोक्षोऽयं करणानि न सन्त्यतः ।। १८६ ।। 
करणाद्यनपेक्षः सन्न च विज्ञानसंभवः ।।
तथा सति शरीरादेरुपादानमनर्थकम् ।।
तथैकत्वविरोधान्न संवेद्यानन्दकं परम् ।। १८७ ।। 
यद्यानन्दात्मकं ब्रह्म नित्यमात्मानमात्मना ।।
तद्विज्ञानस्य नित्यत्वाज्जानीयान्नित्यमेव तत् ।। १८८ ।। 
जले जलं यथा तस्मिन्संसार्यप्येकतां गतः ।।
सर्व एकी भवन्तीति न पृथक्त्वेन संस्थितः ।। १८९ ।।
तदानन्दात्मकब्रह्मविज्ञानाय मनागपि ।।
न तदेकत्वतो वेत्ति ब्रह्माऽऽनन्दं स्वकं तथा ।। १९० ।।
मुक्तोऽपि न च संसारी, तयोरेकत्वहेतुतः ।। 
मुक्तो वेत्ति परानन्दमिति तस्माद्वचो मृषा ।। १९१ ।। 
ब्रह्मानन्दमथान्यः सन्वेद मुक्तो घटादिवत् ।। 
ब्रह्मत्वमन्यो वेदेति तदैकत्वं विरुध्यते ।। १९२ ।। 
प्रेत्य संज्ञेह नास्तीति श्रुतिरेव निषेधति ।।
मुक्तौ विभागविज्ञानमेकत्वादेव कारणात् ।। १९३ ।। 
स्रीपुंदृष्टान्तवचनं यद्वै तदिति चापरम् ।।
ज्ञात्राद्यसंभवं वक्ति कूटस्थैकत्वकारणात् ।। १९४ ।।
नेति नेत्यादिभूयांसि विरुध्यन्ते वचांस्यपि ।।
कारकाद्यभ्युपगतौ मुक्तौ ब्रह्मणि केवले ।। १९५ ।। 
विज्ञानान्दयोश्चैक्यादसंयोगविभागतः ।।
आनन्दज्ञानविषया कल्पनेयं वृथा श्रमः ।। १९६ ।।
अज्ञानान्यार्थविज्ञानप्रसक्तावेव युज्यते ।।
वेत्ति ब्रह्म सुखमिति न तु ज्ञानघनात्मनि ।। १९७ ।।
अज्ञानान्यार्थविज्ञानप्रसङ्गाङ्गीकृतावपि ।।
जाड्यं जन्मादिबद्धत्वं ब्रह्मणः प्राप्नुयाद्ध्रुवम् ।। १९८ ।। 
तस्माद्विज्ञानमित्यादि यथावस्थितवस्तुनः ।।
वचोऽन्वाख्यायकं ग्राह्यं, न ज्ञानादिविधायकम् ।। १९९ ।। 
जक्षदित्यादि यच्चोक्तं तच्चापि न विरुध्यते ।।
सर्वात्मकत्वाद्विदुषः सर्वतःपाणिपादवत् ।। २०० ।।  
योगिदेवादिदेहेषु जक्षणाद्युपपत्स्यते ।।
सर्वात्मकत्वाद्विदुषः स्याद्विमुक्तिस्तुतीरणम् ।। २०१ ।। 
मतं जक्षणवन्मुक्तौ सर्वात्मत्वात्परात्मनः ।।
दुःखित्वमपि संप्राप्तं कुम्भीपाकादिदेहिषु ।। २०२ ।। 
नैवं नामादिसंभूतिपिण्डप्राणादिसंश्रय - 
संपर्कजनितभ्रान्तिदुःखित्वाध्यस्तिहेतुतः ।। २०३ ।। 
विषयप्रविभागश्च विरुद्धवचसां मिथः ।।
प्रागेवास्माभिरुक्तोऽसौ यथावदुपपत्तिभिः ।। २०४ ।। 
आनन्दब्रह्मविज्ञानपदार्थैकत्वहेतुतः ।।
नीलोत्पलादिवन्नातः संसर्गो ब्रह्मणीष्यते ।। २०५ ।। 
मर्त्याच्छतगुणेनात उत्तरोत्तरवृद्धितः ।।
कार्यकारणरूपस्य निष्ठाऽऽनन्दः परो मतः ।। २०६ ।।
साधनादिव्यपेक्षैव सुखसंवित्तिरिष्यते ।।
लौकिकी नश्वरी साऽपि दुःखसंस्कारजा तथा ।। २०७ ।।
कैवल्ये न तु सापेक्षा सर्वसाधनानिःस्पृहा ।।
आत्मैवाऽऽनन्दयाथात्म्यं नातो ज्ञानादिसाधनम् ।। २०८ ।। 
न जडं ज्ञानरूपत्वादानन्दत्वान्न निःसुखम् ।।
नान्तवद्ब्रह्मरूपत्वादिति वाक्यप्रमाणतः ।। २०९ ।। 
आनन्दैकस्वभावोऽस्य सुषुप्तेऽध्यवसीयते ।।
व्यावृत्ताशेषमात्रादेरनन्यानुभवात्मना ।। २१० ।।
इति श्रीबृहदारण्यकोपनिषद्भाष्यवार्तिके तृतीयाध्यायस्य नवमं ब्राह्मणम् ।। ९ ।। 
त्रयोदशैव ज्ञेयानि पञ्चमेऽस्मिन्समासतः ।।
शतानि वार्तिकग्रन्थे षष्ठे वक्ष्याम्यतः परम् ।।
इति श्रीमत्परमहंसपरिव्राजकाचार्य श्रीसुरेश्वराचार्यविरचिते बृहदारण्यकोपनिषद्भाष्यवार्तिके तृतीयोऽध्यायः ।। ३ ।। 
उपनिषत्क्रमेण पञ्चमोऽध्यायः ।। ५ ।। 
अथ चतुर्थोऽध्यायः ।
आनन्दं ब्रह्म विज्ञानं साक्षादित्यादिलक्षणम् ।।
पञ्चमान्ते विनिर्णीतं जल्पन्यायेन सांप्रतम् ।। १ ।। 
वागादिदेवताद्वारा भूयस्तस्यैव वित्तये ।।
षष्ठ आरभ्यतेऽध्यायो वादन्यायेन यत्नतः ।। २ ।। 
योग्यकालावबोधार्थमासांचक्र इतीरणम् ।।
कल्पं बुद्ध्वाऽथ तमृषिराजगाम महीपतिम् ।। ३ ।। 
पशूनिच्छन्किमागास्त्वं प्रश्नान्वा सूक्ष्मनिर्मयान् ।।
वक्तुं किमागतोऽसीति नृपः पप्रच्छ तं मुनिम् ।। ४ ।। 
धनार्थं ब्राह्मणा यान्ति राजानमिति युज्यते ।।
न त्वनापदि विद्यार्थं तं यान्तीह द्विजोत्तमाः ।। ५ ।। 
नान्यत्र क्षत्र्रियाद्विद्या यत्र संभाव्यते क्वचित् ।।
उपसीदन्ति तत्रैव ब्राह्मणाः क्षत्र्रियान्सदा ।। ६ ।। 
याज्ञवल्क्यस्य शिष्यत्वे ग्रन्थच्छायाऽपि नेष्यते ।।
जनकस्यैव शिष्यत्वे ग्रन्थच्छायोपलक्ष्यते ।। ७ ।। 
अण्वन्तानिति शब्दोऽयं न स्यात्पशुविशेषणम् ।।
उभयं त्वित्यतः शेषाद्दूयं पृष्टमतो भवेत् ।। ८ ।। 
तद्धेतुहेतुमत्त्वस्य प्रसिद्ध्यर्थमथावदत् ।।
इच्छाम्युभयमप्येतदित्येवं ह्यन्यथा वदेत् ।। ९ ।। 
वाग्देवताऽग्निरत्र स्यात्तथाऽऽयतनमिन्द्रियम् ।।
ब्रह्माऽऽकाशः प्रतिष्ठा च नामोपनिषदुच्यते ।। १० ।।
करणायतनान्देवान्स्वप्रतिष्ठान्व्रजेत्तु सः ।।
प्रज्ञाद्युपनिषत्कान्यो ध्यानाद्देवो भवेदिह ।। ११ ।। 
देवतायतने चैव प्रतिष्ठोपनिषत्तथा ।।
षट्स्वप्येतेषु विज्ञेयमेतदेव चतुष्टयम् ।। १२ ।। 
मातृमानिति हेतूक्तिः सम्यग्बक्तृत्वसिद्धये ।।
सम्यक्त्वप्रतिपत्त्यर्थं तथैव स्यात्परं वचः ।। १३ ।। 
यस्मादवदतो लोके पुरुषार्थो न कश्चन ।।
दृष्टो वा यदि वाऽदृष्टो वाग्ब्रह्मातः प्रतीयताम् ।। १४ ।। 
न चेदायतनाद्युक्तमेकपाद्ब्रह्म तर्हि तत् ।।  
असमस्तमिदं ब्रह्म न युक्तं समुपासितुम् ।। १५ ।। 
स त्वं जानंश्चतुष्पान्मे ब्रह्म व्याख्यातुमर्हसि ।।
वागेवाऽऽयतनमिति याज्ञवल्क्योऽप्युवाच तम् ।। १६ ।। 
वागेवाऽऽयतनं तस्य वागेव करणं भवेत् ।।
ब्रह्माऽऽकाशः प्रतिष्ठा स्यात्प्रज्ञाऽस्योपनिषत्तथा ।। १७ ।। 
प्रज्ञेयं किं ततो भिन्ना प्रतिष्ठायतने यथा ।।
किंवाऽभिन्नेति मे ब्रूहि प्रज्ञोपनिषदं स्फुटम् ।। १८ ।। 
स्वयमेव तु वाक्प्रज्ञा ब्रह्मणो न तु भिद्यते ।।
कुतः प्रज्ञात्वसंसिद्धिर्वाच इत्येतदुच्यते ।। १९ ।। 
यत एवमतो वाचं परं ब्रह्मेति चिन्तयेत् ।।
विराङ्गृहीतिरत्र स्यात्साधारकरणग्रहात् ।। २० ।। 
तथा देवतया सूत्रं नियन्ताऽपि वियद्गिरा ।।
कारणाद्यखिलं विश्वं देवतावधि भण्यते ।। २१ ।।
यतो वागाद्युपास्त्यत्र तस्मात्सर्वं विवक्षितम् ।। 
एनं भूतानि सर्वाणीत्युपासनफलाभिधा ।। २२ ।। 
देवो भूत्वेति देवान्हि प्रधानफलकीर्तनम् ।।
विद्वान्य एवमित्युक्त्या साध्यसाधनसंगतिः ।। २३ ।। 
देवो भूत्वेति जीवन्सन्भावनोपचयान्नरः ।।
वैलक्षण्यमुपास्तीनां भण्यते ब्रह्मबोधतः ।। २४ ।। 
तथैव वचसोक्तिः स्याद्देवो भूत्वेति संभवात् ।।
प्रतिवाक्यं बहूक्तिश्च षण्णामेकत्वसिद्धये ।। २५ ।। 
प्रागपि ब्रह्मविज्ञानाद्ब्रह्मैवाभूद्यथा तथा ।।
देवोपासनतः पूर्वं नाभूद्देव उपासकः ।। २६ ।। 
भावनोपचयाद्देवो भूत्वा विद्वानिहैव तु ।।
देवानप्येति सोऽग्न्यादीञ्शरीरत्यागतः परम् ।। २७ ।। 
उत्पत्त्याद्यात्मकं कार्यं साध्यं सर्वस्य कर्मणः ।।
उपासनं च कर्मैव युक्तमुक्तमिदं ततः ।। २८ ।। 
ब्रह्म वा इदमित्येवं तथा ब्रह्मैव सन्निति ।।
प्रागपि ब्रह्मविज्ञानात्सिद्धं तादात्म्यमुच्यते ।। २९ ।। 
हस्त्यृषभमिति चोक्त्या भण्यते गुरुदक्षिणा ।।
स च तां नाग्रहीद्दत्तां पिता म इति हेतुगीः ।। ३० ।। 
नन्वनुशिष्ट एवायं पूर्वोक्तैरनुशासनैः ।।
पितृव्रतोपरोधोऽत्र नातः कश्चन विद्यते ।। ३१ ।। 
नाऽऽत्मविद्यातिरेकेण पितुर्वस्त्वन्तरे यतः ।।
असमाप्तेः पुमर्थस्य मतं नास्यानुशासनम् ।। ३२ ।। 
यस्मिञ्ज्ञातेऽखिलं ज्ञातं कृतमाप्तं च कामितम् ।। 
तित्यक्षितं च संत्यक्तं पितुस्तदनुशासनम् ।। ३३ ।। 
यतो वस्त्वन्तरं नान्यदात्मनो विद्यते परम् ।।
सम्यक्तज्ज्ञानमेवातस्तदन्यत्र मृषा मतिः ।। ३४ ।। 
आत्मज्ञानोदयायैव याज्ञवल्क्योऽप्यतोऽवदत् ।।
उपासनान्यशेषाणि तथा कर्माण्यशेषतः ।। ३५ ।।
इति श्रीबृहदारण्यकोपनिषद्भाष्यवार्तिके चतुर्थाध्यायस्य प्रथमं षडाचार्यब्राह्मणम् ।। १ ।।
श्लोकानामादितः समष्ट्यङ्काः - ६९४५ 

अथ द्वितीयं ब्राह्मणम् ।। 
अनुशिष्यापि स नृपं यदा नैच्छद्धनं नृपात् ।।
अननुशिष्टहेतूक्त्या मती राज्ञस्तदाऽभवत् ।। १ ।। 
यथोक्ता नानुशिष्टिश्चेत्कीदृक्तदनुशासनम् ।।
संभावितानुशिष्ट्यर्थं तं राजोपससाद ह ।। २ ।। 
उपासनानां सर्वेषामैकात्म्यज्ञाननिष्ठता ।।
ब्रह्मविद्याधिकारत्वादित्येतदधुनोत्यते ।। ३ ।। 
कूर्चादुत्थाय विधिना तं राजोपससाद ह ।।
भगवन्ननुशाधीति यथेहाभिमतं तव ।। ४ ।। 
यथा जिगमिषुः पान्थो रथंं वा नावमेव वा ।।
आददीताऽऽप्तिसिद्ध्यर्थं गन्तव्यस्य तथैव च ।। ५ ।। 
यथोक्तोपनिषद्भिस्त्वं संस्कृतात्माऽसि भावितः ।। 
एवं वृन्दारकः पूज्य आढ्यो मानुषवित्तवान् ।। ६ ।। 
तथैवाधीतवेदश्च युक्तः साधनसंपदा ।।
गतिसाधनवत्त्वाच्च गन्तव्यमनुमीयते ।। ७ ।। 
अध्यात्मादिव्यवच्छेदान्मुच्यमान उपासनैः ।।
आविरिञ्चादितो भूप यास्यसि क्वेति भण्यताम् ।। ८ ।। 
पप्रच्छ याज्ञवल्क्योऽत इतस्त्वं क गमिष्यसि ।। 
सर्वस्यैवाऽऽत्मभूतत्वाद्गन्तव्यं न स पश्यति ।। ९ ।। 
ननूक्तोपनिषद्भिर्हि गन्तव्यं प्राक्प्रबोधितम् ।।
देवो भूत्वेति वचसा तत्कस्मादिह पृच्छयते ।। १० ।। 
नाहं वेदेति च नृपो जानन्नप्यब्रवीत्कथम् ।।
नैष दोषो यतोऽप्राक्षीद्याज्ञवल्क्यो नराधिपम् ।। ११ ।।
पूर्वभूमेर्मुच्यमान उत्तरां कां गमिष्यसि ।।
देवतोपासनाद्येतज्ज्ञानोत्पत्त्यै विवक्षितम् ।। १२ ।। 
उपासनानि सर्वाणि परविद्याधिकारतः ।।
क्रममुक्तिफलानीति क्व गमिष्यसिगीरतः ।। १३ ।। 
राज्ञस्तु तदविज्ञानान्नाहं वेदेति युज्यते ।।
अन्ये गतिविवक्षार्थं मुनेः प्रश्नं प्रचक्षते ।। १४ ।। 
साक्षाद्ब्रह्मविदप्येष नाऽऽत्माप्तौ गतिविन्नृपः ।।
परमात्मैव गन्तव्यः परमात्मविदा ननु ।। 
अथ कः संशयो येन स तेनैवं नियुज्यते ।। १५ ।। 
गतिर्न विदिता तस्य तां स तस्मै विवक्षति ।।
एवमर्थमुपोद्धातमेवं स कृतवान्मुनिः ।। १६ ।। 
श्रुतौ यद्यपि नैतस्यां श्रूयते गतिचोदना ।।
तथाऽपि गतिरेवेयमुत्तरत्र स्फुटं हि तत् ।। १७ ।। 
गतिविज्ञानवैकल्यात्परमात्मविदप्यसौ ।।
न जाने क्व गमिष्यामि कथं वेत्यब्रवीन्नृपः ।। १८ ।।
इति व्याचक्षते केचिन्द्रन्थमेतं महाधियः ।।
श्रुत्यक्षरानुसारेण नायमर्थोऽत्र लभ्यते ।। १९ ।। 
ब्रह्मवित्त्वे तु राज्ञोऽस्य मितिं नोपलभामहे ।।
ग्रन्थे नानन्तरे यस्मादात्मज्ञानं समीरितम् ।। २० ।। 
गत्यर्थो नापि च प्रश्नः क्व गमिष्यसिलक्षणः ।।
गन्तव्यं पृच्छ्यते यस्मान्न पिपृच्छिषिता गतिः ।। २१ ।। 
यत्साक्षादित्युपक्रम्य य आत्मेत्युपसंहृतेः ।।
तदन्यस्य तदात्मत्वाद्ब्रह्मणि स्यात्कथं गतिः ।। २२ ।।
गतिगन्तव्यगन्त्रादेरोतप्रोतात्मवर्त्मना ।।
ब्रह्मात्मनि समाप्तत्वाद्गतिः का परमात्मनि ।। २३ ।। 
अब्देशा पृथिवी कृत्स्ना तेजोदेशं तथा जलम् ।।
वायुदेशं तथा तेजो वियद्देशोऽनिलोऽखिलः ।। २४ ।।
स्वार्थदेशः परार्थोऽर्थः स्वप्नदर्शनवद्यतः ।।
आत्ममात्रैकयाथात्म्यान्न मुक्तौ स्याद्गतिस्ततः ।। २५ ।। 
ब्रह्मैव सन्नवाप्नोति ब्रह्मोति वचनं स्फुटम् ।।
गन्तृगन्तव्ययोर्भेदे विरुध्येत न संशयः ।। २६ ।। 
क्रियाकारकभेदे हि गतिः सर्वत्र दृश्यते ।।
गन्तव्य आत्मनि कुतः क्रियाकारकसंभवः ।। २७ ।। 
नैवात्र गतिरस्तीति स्पष्टमागमशासनम् ।।
सर्वमात्मैव ब्रह्मैव तथाच श्रुतिशासनम् ।। २८ ।। 
तमोमात्रातिरेकेण व्यवधानान्तरं न च ।।
यस्मादस्ति ततो मुक्तौ नाऽऽत्मनो गतिरिष्यते ।। २९ ।। 
अध्यात्मादिपरिच्छेदाद्यथोक्तोपासनाश्रयात् ।।
विमुच्य़मानः केतस्त्वं गमिष्यसि वदाऽऽशु मे ।। ३० ।। 
नाहं तद्भगवन्वेद यत्र यास्याम्यतः परम् ।।
देवतावर्त्मना नाहं गन्तव्यं वेद्मि किंचन ।। ३१ ।।
देवतावाप्तिमात्रं हि त्वत्तः प्राक्श्रुतवानहम् ।।
उक्तोपासाफलं नातो गन्तव्यं वेद्मि किंचन ।। ३२ ।। 
इत्युक्तवन्तं प्रत्याह तद्वक्ष्यामि तवाधुना ।।
मुच्यमानोऽथ यत्र त्वं गमिष्यसि नराधिप ।। ३३ ।।
अविद्यामात्रविध्वस्तौ यतोऽनाप्तवदाप्यते ।।
गमिष्यसीत्यतो वक्ति स्वास्थ्यं यातो यथा तथा ।। ३४ ।। 
अतोऽवगतिरेवात्र गतित्वेन विवक्ष्यते ।।
प्राप्तोऽसीति यतो ज्ञानजन्ममात्रं प्रवक्ष्यति ।। ३५ ।। 
इन्धो नामैष पुरुषो दक्षिणेऽक्षणि यः स्थितः ।।
आदित्यान्तर्गतो देवो व्याख्यातायतनादिकः ।। ३६ ।। 
इध्यतेऽहर्निशं यस्मादिन्धनामा ततः पुमान् ।।
श्रुत्येह दृष्टोऽतिशयः कश्चित्स्याद्दक्षिणोऽक्षणि ।। ३७ ।। 
अङ्गं वा वीर्यवदृष्टं पुंसां प्रायेण दक्षिणम् ।।
दक्षिणाक्षिग्रहस्तस्माद्भोक्तृत्वप्रतिपत्तये ।। ३८ ।। 
दक्षिणेऽक्ष्णीन्धनामाऽयंं पुमान्भोक्तेति यं विदुः ।।
इन्धं सन्तं तमात्मानमिन्द्रनाम्ना प्रचक्षते ।। ३९ ।।
प्रत्यक्षनामग्रहणं परिहृत्य परोक्षतः ।।
परोक्षनामग्रहणप्रिया देवा य़तस्ततः ।। ४० ।। 
परोक्षनामग्रहणे प्रीयन्ते देवता यतः ।।
तस्मादाचक्षते नाम पारोक्ष्येणैव मानवाः ।। ४१ ।। 
मा ज्ञासिष्ट कथं नाम नामतत्त्वं बहिर्जनः ।।
परोक्षनामग्रहणं तेन देवस्य रोचते ।। ४२ ।। 
प्रत्यक्षनामग्रहणं प्रद्विषन्ति जगत्यपि ।।
श्रेयांसोऽमुकमिश्रास्त इत्युक्तिं कामयन्ति च ।। ४३ ।। 
तस्यैवान्नपतेर्जाया येयं सव्येऽक्ष्णि संस्थिता ।।
भोग्यत्वात्सा विराडुक्ता तद्भोक्ता दक्षिणाक्षिगः ।। ४४ ।। 
एकस्यैव हि देवस्य विभागः स्थानदेवतः ।।
अग्नीषोमात्मना श्रुत्या ध्यानार्थमिह भण्यते ।। ४५ ।। 
नानयोर्व्यतिरेकोऽस्ति भोक्तृभोग्यात्मनोः क्वचित् ।।
प्रधानगुणभावेन सर्वत्रैते व्यवस्थिते ।। ४६ ।। 
तयोः समागमश्चास्मिन्हृद्यन्तस्थे सुषौ मिथः ।।
संस्तुतोऽत्रेति संस्तावो हृद्याकाश इहोच्यते ।। ४७ ।। 
ऊर्ग्रसो लोहितस्यात्र पिण्डो यः सोऽन्नमेतयोः ।।
अन्नं दामेति यत्पूर्वं व्याख्यातं शिशुबन्धनम् ।। ४८ ।। 
मिथो नाडीशतानद्धं तयोः प्रावरणं तथा ।।
तज्जालकमिवाऽऽभाति बहुच्छिद्रत्वसाम्यतः ।। ४९ ।। 
तयोः संचरतोर्मार्गो यैषोर्ध्वा हृदयाद्गता ।।
जाग्रद्देशाप्तये ज्ञेया नाडी स्वप्नाख्यभूमितः ।। ५० ।। 
अन्नस्य प्रविवेकार्थं भोक्तुः सौक्ष्म्यार्थमेव च ।।
नाडीनां परिणाहोऽथ सम्यक्श्रुत्येह वर्ण्यते ।। ५१ ।। 
नाड्योऽतिसूक्ष्माः पुसोऽस्य व्यवहारप्रसिद्धये ।।
सहस्रभेदसंभिन्नकेशैकाशसमा हिताः ।। ५२ ।। 
नोपमेह यतस्तासां सौक्ष्म्ये जगति विद्यते ।। 
तस्मात्केशविभागोऽयं नाडीसौक्ष्म्यार्थमुच्यते ।। ५३ ।।
यथा संचरणी नाडी प्रोक्तेयं देवतात्मनोः ।।
देवतानां तथाऽन्यासां नाड्यो ज्ञेयाः सहस्रशः ।। ५४ ।। 
शब्दाद्यन्नवहाः सूक्ष्माः श्रोत्रादिकरणाश्रयाः ।।
देवता देवतात्मानं तर्पयन्तीद्द ताः सदा ।। ५५ ।। 
अतिसूक्ष्माभिरेताभिर्जग्धमन्न समास्रवत् ।।
देवता आस्रवत्येतद्व्याप्नोत्येतद्यथोदितम् ।। ५६ ।। 
सर्वास्वेव हितास्वासु सर्वा अध्यात्मदेवताः ।।
चरन्त्यूर्ग्रसपूर्णासु भोगार्थे पुरुषस्य तु ।। ५७ ।। 
स्वचिदाभाससंव्याप्तिः पुंभोगः सुखदुःखयोः ।।
सोऽप्यस्य देवतातन्त्रो देवताश्चान्नसंश्रयाः ।। ५८ ।। 
अन्नं नाड्याश्रयं सूक्ष्मं तच्छ्रुत्येहोपवर्ण्यते ।।
एताभिरित्यतो यावच्छारीरादिति चोदना ।। ५९ ।। 
प्रविविक्ततरोऽन्नंशस्तर्पयन्प्राणदेवताः ।।
प्राप्नोति लिङ्गमाहारः स तस्येत्यभिधीयते ।। ६० ।। 
चीयमानादितो देहाद्रसाद्यन्नेन भौतिकात् ।।
प्रविविक्ततराहारो लिङ्गात्माऽयं पुरोदितात् ।। ६१ ।। 
रसादिः प्रविविक्तः स्यात्पुरीषदिव्यपेक्षया ।।
रसादेरपि सूक्ष्मोऽयमाहारो लिङ्गतृप्तिकृत् ।। ६२ ।। 
यत एवमतः प्राह तल्लिङ्गं स्थूलदेहतः ।।
प्रविविक्ततराहारं श्रुतिः सूक्ष्मान्नसंस्थितेः ।। ६३ ।। 
यतोऽतिसूक्ष्मो लिङ्गात्मा नातोऽयं स्थूलदेहवत् ।।
देहाद्देहान्तरं गच्छन्केनचित्प्रतिहन्यते ।। ६४ ।। 
इवेत्यनर्थकं केचिदेवार्थेन विरोधतः ।।
एवार्थस्योपमामन्य इवार्थे चावधारणम् ।। ६५ ।। 
लिङ्गाहारादप्यणीयान्यतः प्राज्ञात्मनस्ततः ।।
उपमार्थमिवेत्येतत्पदमत्र प्रयुज्यते ।। ६६ ।। 
कदम्बपुष्पवत्सैषा देवता हृदयाश्रया ।।
बहिर्गतासु नाडीषु विषक्ता हृदयादधि ।। ६७ ।। 
यथेयं देवता सर्वास्तथाऽन्या अपि देवताः ।।
साधारणत्वात्सर्वासां कारप्यस्य करणस्य च ।। ६८ ।। 
तत्रैकस्या यदा कार्यं दृष्ट्यादि स्यादुपस्थितम् ।।
गुणभावं तदा यान्ति सर्वास्तां प्रति देवताः ।। ६९ ।। 
नाड्यन्तरेष्वपि तथा सर्वासां संहतत्वतः ।।
एष एव क्रमो ज्ञेयः प्राधान्यगुणभावयोः ।। ७० ।। 
एवं च सति यावत्यो नाड्यो हृदयबन्धनाः ।।
संवत्सराश्च तावन्तस्ते प्रजापतयोऽग्नयः ।। ७१ ।। 
प्रतिभागं समाप्तत्वात्पूर्वोक्तस्येह वस्तुनः ।।
देवताऽतो यथाऽध्यात्ममधिभूतं तथैव सा ।। ७२ ।। 
अधिदैवं च विभ्वीयं द्वैतैकत्वेन विष्ठिता ।।
यथाऽस्य नाड्यः पुंसः स्युरध्यात्मं सर्वतो गताः ।। ७३ ।। 
अधिभूतः तथाऽस्यैव वायुमय्यः समन्तगाः ।। 
एतस्मादेव निःसृत्य शरीरात्सर्वतो गताः ।। ७४ ।। 
अधिभूतात्मनैवायं नाडीलक्षणवर्त्मना ।।
आपूर्येदं जगत्सर्वं स्थित आध्यात्मिकः पुमान् ।। ७५ ।। 
नाड्य आध्यात्मिकस्येव ह्यधिदैवात्मनस्तथा ।। 
विराजो रश्मयो ज्ञेयाः प्रत्यंशावसितास्तथा ।। ७६ ।। 
आध्यात्मिकस्येव पुंसः कृत्स्नाऽध्यात्माधिभूतय़ोः ।।
अनन्तभिन्नकार्येषु समाप्तिर्देवतात्मनः ।। ७७ ।। 
आध्यात्मिकं परिच्छेदमुक्तदर्शनवर्त्मना ।। 
देवतासूपसंहृत्य विराज्यपि च देवताः ।। ७८ ।। 
विराजं चोपसंहृत्य प्राणविज्ञानविग्रहे ।।
हिरण्यगर्भे तं चापि सर्वकारण आत्मनि ।। ७९ ।। 
अध्यात्मदेवताः सर्वा हृदि नीत्वाऽऽत्मनस्ततः ।।
हृदयादुक्तनाडीभिः संदध्यात्सूर्यरश्मिभिः ।। ८० ।। 
रविहृन्मध्यगं यायात्ततो रश्मिभिरावृतः ।। 
हिरण्यगर्भमात्मानं ततस्तत्कारणं बुधः ।। ८१ ।। 
वैश्वानरात्तदात्मानं प्राप्तस्य हृदि तैजसम् ।।
हिरण्यगर्भं तं चापि प्राणात्मन्युपसंहरेतु ।। ८२ ।। 
प्राणशब्देन चाप्यत्र कारणात्माऽभिधीयते ।। 
बीजं कार्यस्य सर्वस्य प्राज्ञश्चेति निरुच्यते ।। ८३ ।। 
कार्याणां कारणं मुक्त्वा नान्यत्रास्त्यप्ययो यतः ।। 
तस्मात्कारणसंप्राप्त्या यायान्नेतीत्यकारणम् ।। ८४ ।। 
साश्रयैः करणैर्हीनो ग्रस्ताध्यात्माधिदैवतः ।।
प्राणात्मा एक एवाऽऽस्ते प्रज्ञानघनविग्रहः ।। ८५ ।। 
निर्विभागात्मनस्तस्य प्राञ्चः प्राणाः पुराऽस्य ये ।।
प्राची दिगेव संवृत्तास्तदवच्छेदहानतः ।। ८६ ।। 
दक्षिणा दक्षिणे प्राणाः प्रत्यञ्चश्चापि पश्चिमाः ।।
उदीची दिगुदञ्चश्च सर्वे सर्वा दिशस्तथा ।। ८७ ।। 
यत्साक्षिकी तमःसिद्धिस्तत्कार्यस्य च लक्ष्यते ।।
तद्भावाभावयोरात्मा न कार्यं नापि कारणम् ।। ८८ ।। 
तेनैव ज्ञात्मनाऽशेषं तद्ध्वान्तं ध्वान्तजं तथा ।।
जग्ध्वा नित्यात्मना विद्वान्पूर्णदृष्ट्याऽवशिष्यते ।। ८९ ।। 
एष मार्ग उपन्यस्त ऐकात्म्यज्ञानजन्मने ।।
न त्वर्चिरादिवत्तस्य प्राप्तये गतिकल्पना ।। ९० ।। 
आत्मत्वादाप्ततत्त्वोऽयं न देशाद्यन्तरायवान् ।।
ज्ञानं मुक्त्वा ततः प्राप्तौ नान्यत्किंचिदपेक्षते ।। ९१ ।। 
प्रत्याय्यैवं परात्मानं मुनिराह नराधिपम् ।।
प्राप्तोऽस्यभयमित्येवं भयहेतुविनाशतः ।। ९२ ।। 
भयहेतुरविद्यैव सा च दुःस्थितसिद्धिका ।।
प्रागप्यैकात्म्यविज्ञानादविचारितसिद्धिका ।। ९३ ।। 
यतोऽतः प्रत्याग्याथात्म्यभास्वद्विज्ञानभास्कर -
प्रसतिमात्रादेवास्या ध्वस्तिरात्यन्तिकी भवेत् ।। ९४ ।। 
प्राप्तोऽसीति च निर्देशाज्ज्ञानमेवाऽऽत्मनो गतिः ।। 
ज्ञानादन्या गतिश्चेत्स्यात्प्राप्स्यसीत्येव तं वदेत् ।। ९५ ।। 
ज्ञानतुल्याममन्वानो दक्षिणां गुरवे नृपः ।।
अभयं त्वामिति प्राह याज्ञवल्क्यं स पार्थिवः ।। ९६ ।।
उचिता दक्षिणैषैव योक्तेहाभयलक्षणा ।।
सम्यग्ज्ञानाख्यदानस्य तदन्या संसृतिर्यतः ।। ९७ ।। 
यच्चाभयं वेदयस इति प्रत्यूचिवान्नृपः ।।
तत्तमोध्वस्तितः कार्यं नान्यदस्तीति लिङ्ग्यते ।। ९८ ।। 
अभयस्य प्रदातृत्वान्नन्ववाप्ताभयो गुरुः ।।
अभयं त्वामिति कथं राज्ञाऽऽशीस्तं प्रतीर्यते ।। ९९ ।।
इत्यस्य परिहारोक्तिं केचिदाचक्षते बुधाः ।।
शब्दादवाप्तमभयं न तु साक्षाच्चकार तत् ।। १०० ।। 
साक्षात्करणसिद्ध्यर्थमतो राजाऽब्रवीन्मुनिम् ।।
अभयं त्वामिति वचस्तद्ध्यस्याप्राप्तमुच्यते ।। १०१ ।। 
यदि वा द्विविधो मोक्षो जीवत्येव शरीरके ।।
एकः साक्षात्कृतब्रह्मा मृतेरूर्ध्वं च तल्लयः ।। १०२ ।। 
एवं परिजिहीर्षन्ति न तु न्यायोक्तिरीदृशी ।।
प्राप्तोऽसीति मुनेरुक्तेः परिहारो न युज्यते ।। १०३ ।। 
तज्ज्ञानमात्रमेवोकत्वा प्राप्तोऽसीति यतोऽवदत् ।।
तत्साक्षात्करणान्नान्यस्तल्लयो वाऽत इष्यते ।। १०४ ।। 
शाब्दविज्ञानमात्रेण नाऽऽचार्यत्वे नियुज्यते ।।
श्रोत्रियं ब्रह्मनिष्ठं च गुरुं यायादिति श्रुतेः ।। १०५ ।।
अभयं वेदयसीत्येतन्न चासाश्रात्कृते परे ।।
शाब्दमात्रपरिज्ञाने राज्ञोे युक्तं प्रभाषितुम् ।। १०६ ।। 
असाधारणधर्मोत्थं विज्ञानं वस्तुनि प्रमा ।।
शब्दमात्रप्रमोत्थं तु न मानं वस्त्वसंश्रयात् ।। १०७ ।। 
साक्षात्कृतैकतत्त्वस्याप्यैकात्म्यप्रलयं प्रति ।।
किं समाशङ्क्यते येन तदाशीः संप्रयुज्यते ।। १०८ ।। 
ज्ञानानुरूपामेवातो दक्षिणां दित्सुरब्रवीत् ।।
अभयं त्वामिति नृपो यथोक्तज्ञानलिङ्गनम् ।। १०९ ।। 
साक्षाज्ज्ञानातिरेकेण नालमन्यद्विमुक्तये ।। 
यथा तथाऽसकृत्पूर्वमवोचाम पदे पदे ।। ११० ।। 
भवानप्यहमेवेति यदा साक्षाद्विनिश्चयः ।।
विदेहादि तदा विश्वं त्वत्तः कस्येति कथ्यताम् ।। १११ ।। 
ममेव भवतोऽपीदं न च किंचिदसंगतम् ।।
अभावाच्च त्वदन्यस्य सर्वमात्मेति शासनात् । ११२ ।। 
अहं ममेत्यविद्याधीः सहेतुर्नाशिता यदा ।।
पूर्णात्मनि तदा दृष्टे कः कस्मै किं प्रदित्सति ।। ११३ ।।
इति श्रीबृहदारण्यकोपनिषद्भाष्यवार्तिके चतुर्थाध्यायस्य द्वितायं कूर्चब्राह्मणम् ।। २ ।। 
श्लोकानामादितः समष्ट्यङ्काः - ७०८८

अथ तृतीयं ब्राह्मणम् ।
नामरूपादिमत्कार्यं यः प्रविष्टः स्वमोहजम् ।।
जलार्कवदकृत्स्नत्वमापेदेऽविद्यया परः ।। १ ।। 
तदविद्यापनुत्त्यर्थं गार्ग्यकाश्यादिच्छद्मना ।।
अपूर्वादिस्वभावोऽयं प्रविष्टंः प्रतिपादितः ।। २ ।। 
आगमादेमात्मानं प्रतिपाद्याथ तर्कतः ।। 
स एव पञ्चमेऽप्युक्तः साक्षाज्जल्पैकवर्त्मना ।। ३ ।।
वादन्यायेन तस्यैव प्रतिपत्त्यरथेमञ्जसा ।।
षष्ठे क्रमादुपन्यस्तं जाग्रदादिचतुष्टयम् ।। ४ ।। 
इन्धतैजससौषुप्ततुरीयाण्येव मांप्रतम् ।।
संश्रित्य पूर्व एवार्थ इह साक्षाद्विभाव्यते ।। ५ ।। 
विसंवादनिरासेन सद्भावश्चाऽऽत्मनः पुनः ।।
व्यतिरिक्तत्वशुद्धत्वस्वयंज्योतिष्ट्वनित्यता ।। ६ ।। 
स्वतोनतिशयानन्दस्वाभाव्यैकात्म्यनित्यता ।।
दृष्टिमात्राद्वयत्वं च तर्केण महताऽऽत्मनः ।। ७ ।। 
विभाव्यते सुविस्पष्टं वादन्यायेन यत्नतः ।।
विद्यायाः संप्रदानादिविध्यर्थाऽऽख्यायिकाऽत्र च ।। ८ ।। 
याज्ञवसल्क्योऽथ जनकं योगक्षेमार्थमभ्यगात् ।।
न वदिष्ये नृपेणाहमिति बद्ध्वा व्रतं किल ।। ९ ।। 
संवदिष्ये नृपेणाहमिति वा तं जगाम सः ।।
समित्यस्याभिसंबन्धादेनेनेत्येवमुच्यते ।। १० ।। 
अविवक्षुरपि प्राह यत्पृष्टं जनकेन सः ।।
तत्र हेत्वभिधानार्थं वरदानं श्रुतिर्जगौ ।। ११ ।। 
एनेन संवदिष्येऽहमिति व्याख्यायते यदा ।। 
तदाऽऽख्यायिकया हेतुस्तयोः संवाद इष्यते ।। १२ ।। 
राजैव पूर्वं पप्रच्छेत्येतस्माद्नम्यते शुभा ।।
लिङ्गाद्व्याख्योत्तरा पूर्वा न साध्वीत्यप्रमाणतः ।। १३ ।। 
न वदिष्येऽहमित्यत्र व्रते हेतुर्न वीक्ष्यते ।।
यतोऽसंतोषतस्तस्मात्कृता व्याख्योत्तरा शुभा ।। १४ ।। 
नाप्राक्षीत्तत्र यद्राजा वरदानादनन्तरम् ।। 
प्रश्नानुक्तिर्विरुद्धत्वाद्विद्यायाः कर्मभिः सह ।। १५ ।। 
स्वोत्पत्तावेव विद्येवं हेत्वन्तरमपेक्षते ।।
प्रत्यगात्मतमोध्वस्तौ नासावन्यदपेक्षते ।। १६ ।। 
स्वरूपलाभमात्रेण यतोऽविद्यां निहन्त्यतः ।। 
प्रयोगमपि विद्येयं नोपरुध्यति दात्रवत् ।। १७ ।। 
व्यवहर्तुमशक्तोऽयं देहो मृत्पिण्डंवत्स्वयम् ।। 
परतन्त्रव्यवहृतिः स्वतोजाड्यस्वभावतः ।। १८ ।। 
पृथिव्याद्याध्यवस्यायं स्वयज्योतिरनुग्रहान् ।।
कर्माऽऽसनादि कुरुते तस्माच्च फलसंगतिः ।। १९ ।।
य़त एवमतोऽप्राक्षीद्याज्ञवल्क्यं नराधिपः ।।
किंज्योतिरयमित्येवं प्रत्यग्ज्योतिर्बुभुत्सया ।। २० ।। 
करणानि च देहश्च पुरुषोऽत्र विवक्षितः ।।
आसनादिक्रियाकारी पीठक्षेत्रादि कर्म च ।। २१ ।। 
किं स्वावयवसंघातभिन्नजात्यतिरेकिणा ।।
ज्योतिषा व्यवहार्येषोऽसंहतेन पुमानिति ।। २२ ।। 
किंवा ताद्विपरीतेन ज्योतिषेत्यभिधीयताम् ।।
किंचातो यदि नामैवं शृण्वतो यत्प्रसिध्यति ।। २३ ।। 
तयोः पूर्वोक्तरूपेण ज्योतिषाऽनुग्रहो यदि ।।
अप्रव्यक्षेऽपि तस्मिंस्तत्पुंस्क्रियालिङ्गदर्शनात् ।। २४ ।। 
अनुमास्यामहे ज्योतिस्तादृगेव तदा वयम् ।।
अथ तद्विपरीतेन संगतिर्ज्योतिषेक्ष्यते ।। २५ ।।
तथाभूतं तदा ज्योतिरनुमास्यमाहे वयम् ।। 
अथोभयात्मताऽदृष्टा तदाऽपि स्यादनिश्चितिः ।। २६ ।। 
इत्येतदभिसंधाय पप्रच्छ जनको मुनिम् ।।
स च पृष्टो यथाप्रश्नं प्रत्युत्तरमभाषत ।। २७ ।। 
नन्वेवं कौशले राज्ञः किमर्थं पृष्टवान्मुतिम् ।।
स्वयमेवानुमायेदृग्ज्योतिः किं न प्रपद्यते ।। २८ ।। 
सत्यमेवं तथाऽप्येष नृपः पप्रच्छ तं मुनिम् ।। 
लिङ्गलिङ्ग्यभिसंबन्धदुर्ज्ञेयत्वात्सुसूक्ष्मतः ।। २९ ।। 
बहूनामपि संमोहो लिङ्गादिषु समीक्ष्यते ।।
किमुतैकस्य वक्तव्यं पर्यपृच्छदतो नृपः ।। ३० ।। 
सूक्ष्मधर्मविवेकार्थमत एवाब्रवीन्मनुः ।।
दशावरा पर्षदिति ह्यपेक्षन्ते च सद्धियः ।। ३१ ।। 
याज्ञवल्क्यादिरूपेण श्रुतिरेवाथवा स्वयम् ।।
अनुमावर्त्मना ज्योतिः साक्षान्नः प्रत्यपीपदत् ।। ३२ ।। 
नृपाभिप्रायवित्प्राह याज्ञवल्क्योऽपि तं नृपम् ।।
यथोक्तज्योतिषः सिद्धावादित्याज्योतिरित्ययम् ।। ३३ ।। 
देहावयवसंघातजातिसंस्थानतात्क्रिया -
देशाद्यत्यन्तसंभिन्नतद्विलक्षणभास्वर - 
स्वप्रतिष्ठैकभान्वाख्यज्योतिषैव पुमानयम् ।।
आस्ते पल्ययते कर्म कृत्वा भूयो निवर्तते ।। ३४ ।। ३५ ।। 
मध्ये जडस्वभावोऽयं ज्योतिषोर्वर्तते पुमान् ।।
बुद्ध्यादिविषयान्तो हि प्रत्यक्चैतन्यबिम्बितः ।। ३६ ।। 
प्रत्यगेकस्वयंज्योतिःस्थिरासंहतनिष्क्रिय-
तद्विरुद्धरवीन्द्वादिज्योतिषोर्मोहहेतुकः ।। ३७ ।। 
मातृमानप्रमेयात्मा कर्तृसाधनकार्यवान् ।। 
अशनायादिसंसारधर्मापायागमात्मकः ।। ३८ ।।
तद्विरुद्धात्मकेनैव ज्येतिषोद्दीपितेक्षणः ।।
आदित्येन सदैवाऽऽस्ते यात्यायाति करोति च ।। ३९ ।। 
आदित्यात्परमेवेति नाऽऽदित्यस्यावधारणे ।।
पिण्डप्राणादिधर्मेभ्यो वैधर्म्यावधृतौ यतः ।। ४० ।। 
आदित्त्यावधृतिश्चेत्स्यान्नेन्गद्वादेः स्यादनुग्रहः ।।
तस्मात्पिण्डादिवैधर्म्यमेवेतीहावघार्यते ।। ४१ ।। 
नृपस्त्वेवेति संश्लोषादादित्यस्यावधारणम् ।।
मत्वाऽस्तमित इत्येवं मुहुर्विंप्रमचूचुदत् ।। ४२ ।। 
आत्मैव ज्योतिरथवा रविसोमाग्न्युपाधिगम् ।।
अवध्रियत एवेति तमेव इति च श्रुतेः ।। ४३ ।। 
रवीन्द्वादिपदार्थेभ्यो ह्यनुमानैकवर्त्मना ।।
स्वार्थं विज्ञापयिष्यामि विभज्यातः परा श्रुतिः ।। ४४ ।। 
ज्योतिषोऽत्यन्तवैधर्म्यप्रसिद्ध्यर्थं विशेषणम् ।।
आस्त इत्यादि सुबहु श्रुत्योपन्यस्तमादरात् ।। ४५ ।। 
भूयसां चाप्युपन्यासो बाह्यानां ज्योतिषामिह ।।
लिङ्गस्याव्यभिचारार्थं बुद्धिवाक्कायकर्मणः ।। ४६ ।। 
आदित्येनैव चेत्पुंसोऽनुग्रहो भवतोच्यते ।।
तस्मिन्नस्तंगते पुंस आसनादिः कुतो भवेत् ।। ४७ ।। 
चन्द्रमा एव पुंसोऽस्य तदा ज्योतिरनुग्रहे ।।
तस्याप्यस्तमयेऽग्निः स्यादासनादिप्रवृत्तये ।। ४८ ।। 
आदित्यादित्रयं ज्ञेयं ज्योतिषामुपलक्षणम् ।।
मण्यादीनां प्रवृत्तिर्हि पुंसां तैरपि दृश्यते ।। ४९ ।। 
तेष्वप्यस्तमितेष्वस्य पुंसो वाग्ज्योतिरिष्य़ताम् ।।
वाक्च शब्दोऽत्र विज्ञेयो ज्योतिष्कार्यसमन्वयात् ।। ५० ।। 
स्पर्शादिविषयाणां वागिह स्यादुपलक्षणम् ।।
यतः स्पर्शादिनाऽप्येषां प्रवृतिर्दृश्यते नृणाम् ।। ५१ ।। 
बाह्यादित्यादिज्योतिर्भिः पुमान्संदीपितेन्द्रियः ।।
प्रत्यक्चैतन्यसंदीप्तः सर्वाश्चेष्टाः प्रपद्यते ।। ५२ ।। 
सर्वेष्वेतेषु शान्तेषु ज्योतिःषूक्तेषु कर्मणे ।।
पुमान्किंज्योतिरेवायं तमस्यन्धेऽभिधीयताम् ।। ५३ ।। 
सर्वचेष्टानिरोधोऽस्य पुंसः प्राप्तस्तदाऽसति ।।
यथोक्तज्योतिषि ततो न स्युश्चेष्टा यथोदिताः ।। ५४ ।। 
स्मृतिस्वप्नसमाधाने पुरुषस्य समीक्ष्यते ।।
चेष्टाऽतः पूर्ववत्तस्य ज्योतिस्तत्रानुमीयते ।। ५५ ।। 
बोद्धुः कर्तुश्च पुंसोऽस्य प्रवृत्तिर्येह काचन ।। 
यथोक्तज्योतिर्विरहे नासौ दृष्टा कदाचन ।। ५६ ।। 
भान्वाद्युद्दीपिताक्षः सन्प्रमात्रादिः प्रसिध्यति ।।
ततः कर्त्रादिसंसिद्धिः प्रमाकर्मफलं ततः ।। ५७ ।। 
कूटस्थानित्ययोर्भासोर्मध्यवर्ती पुमानयम् ।।
वाङ्भनःकायकर्माणि सर्वदैव प्रपद्यते ।। ५८ ।। 
ध्वान्तादिविषयान्तोऽर्थो जडत्वान्नाऽऽत्मसिद्धिकृत् ।।
आत्मज्योतिरभावेऽतो नाभावमपि विन्दति ।। ५९ ।। 
आगमापायिज्योतिर्भिर्धर्माधर्मनिबन्धना ।।
संगतिः पुरुषस्यास्य निर्हेतुः प्रत्यगात्मना ।। ६० ।। 
कुम्भस्य वियता यद्वन्निर्हेतुः संगतिः सदा।।
विनश्वरी सहेतुश्च जलक्षीरादिसंगतिः ।। ६१ ।। 
यथोहासंहतान्येव भान्वादीनि प्रकुर्वते ।।
अनुग्राह्येण पुंसेह सर्वदाऽनुग्रहं मुहुः ।। ६२ ।। 
अकारकात्मकान्येव पुंसः कारकरूपिणः ।।
नाकृत्वा तानि कुर्वन्ति प्रकाशं गतिवद्यतः ।। ६३ ।। 
व्यञ्जकानां हि सर्वेषां न स्वरूपातिरेकतः ।।
व्यङ्ग्येष्वतिशयो दृष्टस्तिष्ठतो नु गतिर्यथा ।। ६४ ।। 
आत्मज्योतिस्तथैवेदं सदानस्तमितोदितम् ।।
भान्वादिष्वपि सर्वेषु तदेव प्राग्विवक्षितम् ।। ६५ ।। 
पुंस्प्रवृत्तिरियं लिङ्गं यथोक्तज्योतिषो भवेत् ।।
सर्वत्राव्यभिचारित्वात्तथा स्वप्नादिभूग्निषु ।। ६६ ।। 
जाग्रत्काले नारस्यास्य भान्वादिज्योतिषा यदा ।।
चक्षुराद्यनुगृह्येत स्फुटा व्यवहृतिस्तदा ।। ६७ ।। 
विभिन्नासंहतज्योतिरनुग्रहपुरः सरः ।।
पुंव्यापारः सदक्षेत्थप्रमाणप्रमितः स्फुटः ।। ६८ ।। 
लिङ्गलिङ्ग्यभिसंबन्धो यस्मादेवं मितस्ततः ।।।
सर्वज्योतिरभावेऽपि तादृगेवानुमीयते ।। ६९ ।।
ज्योतिर्जागरिते यद्वद्रवीन्द्वादि समीक्ष्यते ।।
नरव्यापारलिङ्गेन धूमाग्निवदसंशयम् ।। ७० ।। 
लिङ्गात्सामान्यतो ज्ञाते विशेषेणाप्यनीक्षिते ।।
भान्वादिवदतो राजा भूयः पप्रच्छ तं गुरुम् ।। ७१ ।। 
शान्तेषु सर्वज्योतिःषु पूर्वोक्तेष्वस्य देहिनः ।।
क्रिज्योतिरिति मे ब्रूहि पुंव्यापारानुभूतितः ।। ७२ ।। 
सर्वज्योतिरुपरतौ भूरिव्यापारकारणम् ।।
स्वयंज्योतिष्कमपि तं राजा पप्रच्छ मोहतः ।। ७३ ।। 
यत्प्रसादादविद्यादि सिध्यतीव दिवानिशम् ।। 
तमप्यपह्नुतेऽविद्या नाज्ञानस्यास्ति दुष्करम् ।। ७४ ।। 
स्वतो बुद्धं स्वतः शुद्धं स्वतो मुक्तं निरात्मिका ।।
अविचारितसंसिद्धिरविद्या लिङ्गते कथम् ।। ७५ ।। 
निःसङ्गस्य ससङ्गेन कूटस्थस्य विकारिणा ।। 
पूर्णस्यानात्मना योगो वास्तवो नोपपद्यते ।। ७६ ।। 
सर्वज्योतिरुपरमे किंज्योतिरिति चोदिते ।। 
आत्मैवास्येति जनकं याज्ञवल्क्योऽप्युवाच ह ।। ७७ ।। 
आत्मप्रत्यय आत्मैको द्वीतीयः पुनरात्मनः ।।
अनात्मप्रत्ययोऽतोऽहं स्वत एवास्मि केवलः ।। ७८ ।। 
न सामान्यं विशेषं वा प्रत्यग्धीरवगाहते ।।
तद्यायथात्म्यात्प्रतीचोऽतः सम्यग्दृष्ट्या न वीक्ष्य़ते ।। ७९ ।। 
नाविद्याघस्मरैकात्म्यसम्यग्दृष्ट्या समीक्ष्यते ।।
आत्माविद्या तदुत्थो वा बाध्यत्वाद्रज्जुसर्पवत् ।। ८० ।। 
आध्यात्मिकस्य नेत्रादेर्बाह्यज्योतिरसंगतौ ।।
तद्दूारेण प्रकाशोऽयं न मनस्युपजायते ।। ८१ ।। 
भान्वाद्यनुग्रहाभावे तस्मादेष पुमानिह ।।
प्राप्तोऽद्रष्टा तथाऽश्रोता स्मृतिस्वप्नादिभूमिषु ।। ८२ ।। 
मनसैवेक्षते यस्मात्सर्वानिन्द्रियगोचरान् ।। 
तदभावे पुमानेष किंज्योतिरिति कथ्यताम् ।। ८३ ।। 
आत्मैवास्य तदा ज्योतिर्भवतीत्यभ्यधादृषिः ।।
आत्मनैव तदा चेष्टां ज्योतिषा संप्रपद्यते ।। ८४ ।। 
प्रत्यक्षाद्युपलब्धौ यो बुद्धौ संस्कार आहितः ।।
कर्मणोद्भावितः सोऽयं स्मृतिरूपेण जायते ।। ८५ ।। 
आत्मा स्वाभाससचिवो धियमिच्छादिरूपिणीम् ।।
अनुगृह्णाति कर्मोत्थां प्रत्यगज्ञानकारणात् ।। ८६ ।। 
यथा प्रकाशयत्येकः कृत्स्रं लोकमिमं रविः ।।
क्षेत्रं क्षेत्री तथा कृत्स्नं व्यनक्तीति तथा स्मृतिः ।। ८७ ।। 
नानासंस्कारसंसर्गिप्रत्यगज्ञानमेव तत् ।।
बुद्ध्यादिस्मृतिरूपेण प्रथते कर्मणो वशात ।। ८८ ।।
भान्वादिवदतो बुद्धिं स्वाभासैकसहायवान् ।।
अनुगृह्णाति कूटस्थः स्वात्माविद्यानुरोधतः ।। ८९ ।। 
अनुग्राह्याभिसंबन्ध एकजातिसमन्वयात् ।। 
आदित्यादेरिहावाप्तिरात्मनोऽज्ञनवर्त्मना ।। ९० ।। 
चिदाभाविद्ययैवाऽऽत्मा कूटस्थोऽप्येति साक्षिताम् ।।
आगमापायिरूपेषु स्थितोऽनेकेषु चैकलः ।। ९१ ।। 
दृश्यार्थवदभिन्नोऽयं द्रष्टृदर्शनसाक्ष्यपि ।।
द्रष्टृदर्शनभेदेऽपि न भेदोऽस्य मनागपि ।। ९२ ।। 
कारणान्वयवद्बुद्धेश्चिदाभासोऽपि सर्वदा ।।
चिदाभासातिरेकेण बुद्धेः परिणतिर्वृथा ।। ९३ ।। 
विषयः प्रत्यगात्मा च स्वाभासेन विशेद्धियम् ।।
स्वाभासवत्स्वयं साक्षाद्वियत्कुम्भादिगं यथा ।। १४ ।। 
योऽप्यविद्यादिसंबन्धः सोऽप्यविद्याप्रकल्पितः ।। 
वास्तवस्त्वभिसंबन्धो नोपपत्त्याऽऽत्मनो यतः ।। ९५ ।। 
यथा ज्ञानप्रकाशाभ्यां संप्लुतावेव नान्यथा ।।
कुम्भादेः कर्मयोग्यत्वं स्यादेवं धिषणादिषु ।। ९६ ।।
चिद्बाह्याकृतिसंबन्धे कर्मणेऽलं भवेन्मतिः ।।
तयोर्भिन्नाश्रयत्वे तु दुःख्यस्मीति न सिध्यति ।। ९६ ।। 
कौटस्थ्याद्विक्रियाभावान्निश्चित्कत्वाद्विकारिणः ।।
आत्मनः स्यादिदं विश्वमन्धकारप्रनृत्तवत् ।। ९८ ।। 
घटाद्याभासवत्तस्मान्मोहादेरभ्युपेयताम् ।।
चिदाभासोऽपि सर्वत्र न वेद्मीत्युनुभूतितः ।। ९९ ।। 
एषोऽस्यानुग्रहः श्रुत्या प्रतीचोऽत्र विवक्षितः ।।
भान्वनुग्रहवत्पुंस आसनादिप्रसिद्धये ।। १०० ।। 
आत्मेति प्राणपिण्डादितदंशसमुदायतः ।।
तज्जात्याकृतिसंबन्धगुणकर्मविलक्षणः ।। १०१ ।। 
तत्सतत्त्वं तदात्मत्वादज्ञानाद्यवभासयत् ।।
ज्योतिरेकात्मकं नित्यमसाधारणमानगम् ।। १०२ ।। 
तदन्यस्य जडत्वाच्च नान्यप्रत्यक्षमिष्यते ।। 
तथाऽनतिशयत्वात्स्यान्न पुमन्तरगोचरः ।। १०३ ।। 
शब्दादिगुणहीनत्वात्प्रत्यक्त्वासंहतत्वतः ।।
दृष्टिमात्रस्वभावाच्च नाऽऽत्मा दर्शनमर्हति ।। १०४ ।। 
देशान्तराद्यसंबन्धान्मोहाद्याव्यवधानतः ।। 
न च मोहादिवत्प्रत्यक्तथा दर्शनमर्हति ।। १०५ ।। 
नाऽऽदित्यादिसजातीयमात्मज्योतिरितीष्यताम् ।।
तन्मानानवगम्यत्वादादित्यादेश्च तद्गहात् ।। १०६ ।। 
अनुग्राह्यसजातीयं यच्च ज्योतिरिहेष्यते ।। 
तच्चक्षुरादिकरणग्राह्यं दृष्टं घटादिवत् ।। १०७ ।। 
न चाप्रमेयमिति तच्छशशृङ्गादिवन्मतम् ।। 
तदनन्यमिति व्याप्तेः प्रत्यकत्वाद्दिनकृद्यथा ।। १०८ ।। 
प्रत्यक्षमानगम्यत्वं विषाणस्यावधारितम् ।।
स्वभावस्तमृते शृङ्गं स्वभावमतिवर्तते ।। १०९ ।। 
मानपादोपजीवित्वं स्वभावोऽनात्मवस्तुनः ।।
मात्रादिसिद्धिदस्यैष स्वतःसिद्धेर्न सर्वदा ।। ११० ।। 
अस्तं यातेषु सर्वेषु ज्योतिःषूक्तेषु वासनाः ।।
ज्योतिः प्रत्यक्स्वयं दृष्टमासनाद्याः प्रकाशयेत् ।। १११ ।। 
एष आत्मा स्वयंज्योती रविसोमाग्निवाक्षु यः ।। 
यातेष्वस्तं दृशैवाऽऽस्ते भासयंश्चित्तचेष्टितम् ।। ११२ ।। 
आत्मप्रत्ययमामेयः सर्वेषामपि देहेनाम् ।।
यतोऽतोऽनात्मयोगोऽस्य न मानादवसीयते ।। ११३ ।। 
न चेदात्मेतिधीमानात्प्रतीचोन्योऽर्थ ईक्ष्यते ।।
प्रमान्तराविरोधेन य आत्मेत्युपपद्यते ।। ११४ ।। 
आत्मा ब्रह्मेति वाक्येभ्य़स्तथाचेदंल प्रतीयते ।।
प्रत्यक्षाद्यानवष्टब्धमैकात्म्यं बाधवर्जितम् ।। ११५ ।। 
ननु देहाद्यभिन्नत्वादात्मनो मुक्तता कुतः ।। 
प्रत्यक्षेण विरुद्धत्वादैकात्म्यं चापि न श्रुतेः ।। ११६ ।। 
तथा हि क्षितितोयाग्निमरुतां योगजं मतम् ।।
प्रत्येकं शक्त्यभावेऽपि चैतन्यं मदशक्तिवत् ।। ११७ ।। 
अहं मनुष्य इत्येवं सामानाधिकरण्यतः ।।
प्रत्यक्षबुद्धिर्देहेऽस्मिञ्जायते कृष्णसर्पवत् ।। ११८ ।। 
न चाहंबुद्धिगम्योऽर्थो दृष्टो देहातिरेकतः ।।
सर्पादेरिव कार्ष्ण्यादिर्देहधर्मस्ततश्चितिः ।। ११९ ।। 
ननु युक्ता पराग्भूते प्रमातुर्व्यतिरेकतः ।।
सर्पादौ धर्मसंबन्धप्रमा नाऽऽत्मन्यभेदतः ।। १२० ।। 
जडस्वभावतश्चापि कार्ष्ण्यादेर्धर्मतेष्यते ।।
स्वसंविदितमात्रत्वान्न त्वेवंरूपता चितेः ।। १२१ ।। 
यथैकबुद्धिनिर्ग्राह्यं द्रव्येणेह विशेषणम् ।।
नैवं चित्काययोः सिद्धिश्चिच्छक्त्यविषयत्वतः ।। १२२ ।। 
नैवं येनैव मानेन सत्ता संविद ईक्ष्यते ।। 
तेनैव धर्मता तस्याः कार्ष्ण्यादेरिव मीयते ।। १२३ ।। 
ननु देह इदंबुद्धिर्घटादाविव जायते ।। 
प्रत्यग्बुद्धिस्त्वहंभागे नानयोर्धर्मधर्मिता ।। १२४ ।। 
यथैव पारिहार्यादि हेमैकद्रव्यनिष्ठितम् ।।
अलब्धात्मकमन्यत्र लब्धात्मकमिवेक्ष्यते ।। १२५ ।। 
तथैव वस्तुस्वाभाव्याच्चिच्छक्तिर्भूतनिष्ठिता  ।।
अहमित्यादिबुद्धीनां व्यवहाराय कल्पते ।। १२६ ।। 
चैतन्यं देहधर्मश्चेन्मृतावविकलस्य तत् ।।
कस्मान्न गम्यते साक्षाज्जीवद्देहगतं यथा ।। १२७ ।। 
नैष दोषश्चतुर्णां हि भूतानां संहतिस्तनुः ।।
ततो वायावपक्रान्ते चैतन्यमपि नश्यति ।। १२८ ।। 
स्वप्नदेहादिसंबन्धिप्रत्यभिज्ञाबलान्ननु ।।
व्यतिरेकश्चितेः सिद्धो भूतेभ्यो जाग्रतोऽप्यतः ।। १२९ ।। 
देहान्तरविनिर्माणं जाग्रच्चैतन्यवद्ध्रुवम् ।।
करोति भूतसंधातः स्वप्ने बालयुवादिवत् ।। १३० ।। 
न चात्र प्रत्यभिज्ञाऽस्ति मिथ्यापरिणतेस्तव ।।
नैव बाल्यादिवद्यस्मात्स्वप्ने देहः प्रतीयते ।। १३१ ।। 
जातिस्मरणदृष्टान्तादात्मा नित्यो मतो यदि ।। 
व्रणं पूर्वकृतं दृष्ट्वा देहः किं नोच्यते ध्रुवः ।। १३२ ।। 
प्रत्यभिज्ञानतस्तत्र ध्रौव्यं चेदात्मनो मतम् ।। 
स्वप्नात्मप्रत्यभिज्ञेयं मृषार्था साऽपि पूर्ववत् ।। १३३ ।। 
सशल्यदेहशायीनि भूतान्येव तथाविधम् ।।
देहान्तरं करिष्यन्ति प्रत्यभिज्ञा यदीष्यते ।। १३४ ।। 
तान्येवैतानि भूतानीत्येवं यद्वत्प्रजायते ।
प्रत्यभिज्ञा स एवाहमिति यद्वद्भवेन्न किम् ।। १३५ ।। 
यच्चैतदात्मज्योतिष्ट्वं व्यतिरिक्ततयोदितम् ।।
आदित्यादिलयेनेह भौतिकं त्वेव तद्भवेत् ।। १३६ ।। 
उपकारि सजातीयमुपकार्यस्य वस्तुनः ।।
जगत्यस्मिन्यतो दृष्टमादित्यश्चक्षुषोर्यथा ।। १३७ ।। 
शब्दादिभिर्हि घ्राणादेर्नोपकारः समीक्ष्यते ।। 
विजातीयैरतो ज्योतिर्भूतजातीयमिष्यताम् ।। १३८ ।। 
भौतिकस्यैव कुम्भादेर्भौतिकैरेव वीक्ष्यते ।। 
उपकारो जगत्यस्मिन्नादित्याद्यैर्यथा तथा ।। १३९ ।। 
देहादेर्यदि नामेदं ज्योतिरर्थान्तरं मतम् ।। 
तथाऽपि नासजातीयं व्यञ्जकत्वात्प्रदीपवत् ।। १४० ।। 
ननु देहासजातीयमन्तस्थातीन्द्रियत्वतः ।। 
यद्यद्देहसजातीयं ज्योतिर्दृष्टं तदिन्द्रियैः ।। १४१ ।। 
मैवं नैकान्तिको हेतुश्चक्षुरादीन्द्रियैः स्फुटम् ।।
अन्तस्थानि यतोऽक्षाणि प्रत्यक्षाणि न चाऽऽत्मवत् ।। १४२ ।। 
आदित्यादिसजातीयमात्मज्योतिरतीन्द्रियम् ।।
अन्तस्थातीन्द्रियत्वाभ्यां चक्षुरादीन्द्रियं यथा ।। १४३ ।। 
विशेषेऽनुगमाभावः सामान्ये सिद्धसाध्यता ।।
इत्यादिदोषदुष्टत्वान्न च नोऽनुमितिः प्रमा ।। १४४ ।। 
अनुमानबलेनैव देहादिव्यतिरेकतः ।।
प्रत्यगात्मा स्वयंज्योतिः साध्यते तच्च नानुमा ।। १४५ ।। 
प्रत्यक्षैकप्रमाणेन देहे चिद्धर्मकेऽञ्जसा ।।
गृह्यमाणेऽनुमानेन न तच्छक्यं प्रबाधितुम् ।। १४६ ।। 
दर्शनादिक्रियां कुर्वन्सर्वदाऽव्यभिचारतः ।।
प्रत्यक्षेणैव दृष्टोऽयं देहो नातस्ततोऽपरः ।। १४७ ।। 
दर्शनादिक्रियाकारी देहश्चेदभ्युपेयते ।।
कस्मादविकलस्यैव दृष्ट्यादिर्न तथेक्ष्यते ।। १४८ ।। 
नैष दोषो भवेदत्र प्रत्यक्षप्रमितत्वतः ।।
न हि दृष्टं समुल्लङ्घ्य ततोऽन्यद्वलवन्मतम् ।। १४९ ।। 
भास्वराभास्वरत्वं च प्रत्यक्षेणैव वीक्ष्यते ।। 
खद्योतस्यानुमानेन न हेत्वन्तरकल्पनम् ।। १५० ।। 
हेत्वन्तरेऽनुमेये च किंचित्सामान्यगन्धतः ।।
सर्वं सर्वस्य लिङ्गं स्यात्तच्चानिष्टं प्रसज्यते ।। १५१ ।। 
न च नास्ति पदार्थानां लोकेऽसाधारणः कचित् ।।
स्वभावोऽग्न्यादिकानां हि नोष्णत्वाद्यन्वहेतुतः ।। १५२ ।। 
प्राणिधर्माद्यपेक्षं चेदुष्णत्वादि हविर्भुजः ।।
नैवं तत्रापि दोषस्य प्रसक्तेरनिवृत्तितः ।। १५३ ।। 
तदप्यस्त्विति चेन्मैवं धर्मादेरप्रसिद्धितः ।।
धर्माभ्युपगमे दोषो ह्यनवस्था प्रसज्यते ।। १५४ ।। 
न चानवस्थया सिद्धिरभिप्रेतस्य वस्तुनः ।।
तदलं क्षितितोयाग्निमरुतां परिणामजे ।।
चेतोवत्यक्षसंवेद्ये कष्टकल्पनयाऽनया ।। १५५ ।। 
सर्वतीर्थदृशां सिद्धिः स्वाभिप्रेतस्य वस्तुनः ।।
यदभ्युपगमादेव तत्सिद्धिर्वार्यते कुतः ।। १५६ ।। 
प्रत्यक्षेण विरुद्धत्वं न तावदुपपद्यते ।।
विषयाभावतस्तस्य प्रामाण्यं दुर्लभं यतः ।। १५७ ।। 
सर्वतीर्थदृशां तावत्सामान्यं मानलक्षणम् ।।
अज्ञातार्थाधिगमनं त्वदुक्ते तन्न युज्यते ।। १५८ ।। 
प्राक्प्रमाणसमुत्पत्तेर्देहादेर्विषयस्य ते ।।
प्रमाणहेतोः केन स्यादज्ञातत्वमितीर्यताम् ।। १५९ ।। 
स्वतः सिद्धोऽथवाऽसिद्धो देहादिस्ते भवन्भवेत् ।। 
प्रमाणानां प्रमाणत्वं नोभयत्रापि लभ्यते ।। १६० ।। 
प्रमाणान्यन्तरेणापि देहादिश्चेत्प्रसिध्यति ।।
वद प्रमाणैः को न्वर्थो न हि सिद्धस्य साधनम् ।। १६१ ।। 
स्वतोऽसिद्धेऽप्रमेये च नासतो व्यञ्जिका प्रमा ।।
नाभिव्यनक्ति सविता खरशृङ्गं स्फुरन्नपि ।। १६२ ।। 
प्रमाणव्यतिरेकेण नाप्यसत्त्वं प्रसिध्यति ।।
सत्त्ववन्नापि चाभेदे मानमेयौ प्रसिध्यतः ।। १६३ ।। 
यदि मानातिरिक्तार्थोऽमितः संभाव्यते तदा ।।
तं बोधयद्भवेन्मानं न तु तत्कुर्वदिष्यते ।। १६४ ।। 
अबुद्धबोधनं मुक्त्वा नान्यत्कार्यं क्वचिद्यतः ।।
सत्त्वं वा यदि वाऽसत्त्वं नातो मेये प्रमाणतः ।। १६५ ।। 
मानव्यापारतः पूर्वं सिद्धामेवावबोधयत् ।। 
शुक्तिकां मानतां याति, नासिद्धं रजतादिकम् ।। १६६ ।। 
शुक्तौ रजतविज्ञानाच्छुक्तिवन्नामितं यतः ।।
रजतं विद्यते किंचिद्विज्ञातं चाऽऽत्मवस्तुवत् ।। १६७ ।। 
नातिरेकान्वयाभ्यां यद्वस्तु संभाव्यते कथम् ।। 
तत्प्रति स्यात्प्रमाणत्वं शुक्तिकारजते यथा ।। १६८ ।। 
किं मानसंगतेरर्थे जातेयमवबुद्धता ।।
किंवा प्रागपि संबन्धाद्बुद्धोऽर्थोऽभून्न मानतः ।। १६९ ।। 
बोधात्मकत्वं च मितेः किमासीन्मेयसंगतेः ।।
प्राग्वा मेयाभिसंबन्धान्मितेर्बोधात्मता भवेत् ।। १७० ।। 
नार्थानधिगतत्वं च प्रमाणेभ्यः प्रसिध्यति ।।
रूपानधिगतत्वं नो न श्रोत्रादेः प्रमाणतः ।। १७१ ।। 
मानव्यापारतश्चेत्स्यान्मेयानधिगातिस्तदा ।। 
तद्व्यापारात्पुरा मेयः स्यात्स्वतोधिगतात्मकः ।। १७२ ।। 
यत एवमतोऽवश्यं प्रमाणव्यापृतेः पुरा ।।
मेयोऽनधिगतः सिद्धो ह्यभ्युपेयोऽवबुद्धवत् ।। १७३ ।। 
न चानाहितसन्मानस्वतश्चिन्मात्रविग्रहात् ।। 
प्रत्वगैकात्म्यतोऽन्यत्र यथोक्तां धुरमुद्वहेत् ।। १७४ ।। 
न ह्यज्ञाते यथा ज्ञाते विशेषणविशेष्यता ।।
ततश्च नैतत्संसिध्येदज्ञानादि प्रमाणतः ।। १७५ ।। 
प्रमाणाच्चानधिगतौ तन्निवृत्तिः कुतो भवेत् ।। 
न दाहज्वरनुत्त्यर्थमग्निना स्याद्भिषक्क्रिया ।। १७६ ।। 
साक्ष्यमातृप्रमारूपं मानभूमौ यथेक्ष्यते ।।
नाज्ञातेऽनुभवादेषां कश्चिदन्यस्तथेक्ष्यते ।। १७७ ।। 
प्रमाणव्यापृतेरूर्ध्वं ज्ञाताज्ञातटूयं मिथः ।।
संधत्तेऽनुभवेनैव न तदन्येन केनचित् ।। १७८ ।। 
यदि नाम न मानानि व्याप्रियन्ते विनिश्चितेः ।।
प्राक्तथाऽप्यपलापोऽस्या नानुभूतेर्घटादिवत् ।। १७९ ।। 
एवं सिद्धेऽप्यनुभवे स्वमहिम्ना पुरा मितेः ।। 
प्रमाणोत्पत्तिरन्वेष्यै प्रत्यग्ध्वान्तापनुत्तये ।। १८० ।। 
अवबुद्धस्वभावोऽपि सहतेऽनवबुद्धताम् ।।
वस्तुत्वान्न तमो हन्ति तथाऽपि प्रमितिं विना ।। १८१ ।। 
प्रमाणफलकारूढं स्वतमो हन्ति नान्यथा ।।
वस्तु मेयाभिसंबद्धं मानं तद्वत्तमोपनुत् ।। १८२ ।। 
प्रत्यक्षमानसिद्ध्यर्थं तस्मात्प्रत्यक्षवादिना ।।
प्राङ्भानादभ्युपेयोऽर्थो थोऽज्ञातत्वादिसिद्धिकृत् ।। १८३ ।। 
वागादिव्यापृतेः कर्ता शब्दादिगुणलाञ्छितः ।।
प्रत्यक्षो गम्यते मात्रा प्रतीचोऽत्यन्तभेदतः ।। १८४ ।। 
श्रोत्रादिव्यापृतो माता दुःखादिगुणवान्पराङ् ।।
कर्तेवानुभवेनैव प्रतीचा गम्यतेऽञ्जसा ।। १८५ ।। 
अनन्यानुभवः प्रत्यङ्न प्रमात्रादिगोचरः ।।
यतोऽपहतपाप्मादि युक्तं स्यात्तद्विशेषणम् ।। १८६ ।। 
लोकायतस्य बोद्धस्य कणभोज्याक्षपादयोः ।।
प्रत्यक्षेणैव मानेन विमुखीकरणं कृतम् ।। १८७ ।। 
प्रमाणफलयोर्भेदस्तथा मानप्रमेययोः ।।
स्वतःकूटस्थचित्सिद्धिरैकात्म्यं चानुभूतितः ।। १८८ ।। 
प्रत्यक्षं मानमेवेदमिति यस्मात्प्रसिध्यति ।।
प्रत्यक्षदृक्स्वयंज्योतिस्तदात्मेत्यभ्युपेयताम् ।। १८९ ।। 
मेयादींस्तभावं च संशयानृतनिश्चयान् ।।
विविच्य योऽनुगृह्णाति शब्ददींश्च जडान्पृथक् ।। १९० ।। 
देहेन्द्रियमनोबुद्धीः सुखादींश्च घटादिवत् ।।
तमेकमन्तरात्मानमप्रत्यक्षं प्रपश्य भोः ।। १९१ ।। 
द्रष्टृदर्शनदृश्यांश्च यः स्वप्ने प्रसमीक्षते ।।
तदभावं सुषुप्ते च स आत्मेत्यभ्युपेयताम् ।। १९२ ।। 
चक्षुरादीन्द्रियाणां च न च स्वप्नेऽस्ति संभवः ।।
सुषुप्ते चानुभूतिस्तु तयोरव्यभिचारिणी ।। १९३ ।। 
प्रमाणं मेयविषयं तत्फलं मातृसंश्रयम् ।।
यत्साक्षिकं द्वयं सिध्येत्स आत्मेत्यभ्युपेयताम् ।। १९४ ।। 
मानस्य हि फलं यत्र न तन्मानस्य गोचरः ।।
तस्य मेयैकनिष्ठत्वात्फलं तु स्यात्प्रमातरि ।। १९५ ।। 
प्रत्यक्षं वर्तते यत्र तत्फलं तत्र नेक्ष्यते ।।
तत्फलं वर्तते यत्र मानं तत्र न वर्तते ।। १९६ ।। 
एवं सति प्रमामातृफलमेयात्मनां तव ।।
कुतः प्रत्यक्षतासिद्धिर्यदि नाऽऽत्माऽभ्युपेयते ।। १९७ ।। 
व्यभिचारिषु सर्वेषु प्रत्यगात्मैकसाक्षिषु ।।
प्रत्यक्प्रत्यय एवैकः सर्वत्राव्यभिचारवान् ।। १९८ ।। 
एवं प्रत्यक्षतस्तावद्देहादिव्यतिरेकतः ।।
तथाऽनुभवतः साक्षादात्माऽयं प्रतिपादितः ।। १९९ ।। 
यच्चैतत्कृष्णसर्पादिदृष्टान्ताद्भवतोदितम् ।।
अहं मनुष्य इत्यादि तत्र प्रतिविधीयते ।। २०० ।।
चैतन्यं कायधर्मश्चेन्मनुष्योऽसाविति प्रमा ।।
असाधारणतो न स्यादहं वेद्मीतिवत्तदा ।। २०१ ।। 
समवेतं हि यद्यत्र चैतन्यं स्याच्छरीरके ।।
तस्यैव तद्भवेत्साक्षान्नान्यदेहाश्रितस्य तत् ।। २०२ ।। 
करणव्यापृतिं चर्ते मनुष्योऽस्मीति धीर्भवेत् ।।
पूर्ववन्न तु तत्तादृग्देहाद्भिन्ना ततश्चितिः ।। २०३ ।।
न चाहंबुद्धिनिर्ग्राह्यमिदंधीग्राह्यगोचरः ।। 
विरोधान्न हि शीतत्वमुष्णस्याग्नेर्विशेषणम् ।। २०४ ।। 
कायस्यापि न चैतन्यमेवमेव विशेषणम् ।।
विरोधिना जडत्वेन व्याप्तेः किमु परस्य तत् ।। २०५ ।। 
विशेष्यमपि नाऽऽप्नोति धर्मान्तरविशेषितम् ।।
विशेष्यमात्रनिष्ठत्वादन्यत्र स्यात्कथं नु तत् ।। २०६ ।। 
विशेषणविशेष्यत्वे संगतिश्चेद्भवेत्तयोः ।।
एकप्रत्ययगम्यत्वं स्यात्तदा कृष्णसर्पवत् ।। २०७ ।। 
आविद्वदङ्गनावालं देहादौ घटवन्मतिः ।।
पृथक्त्वेन भवन्तीयं कथं स्याच्चिद्विशेषिता ।। २०८ ।। 
मातारमपि नाऽऽप्नोति यत्प्रमेयैकनिष्ठितम् ।।
प्रत्यक्षं तस्य का शक्तिः स्वार्थायां चिति वर्तितुम् ।। २०९ ।। 
असाधारणरूपोत्थाज्ञानेनैव प्रमीयते ।।
यथा घटस्तथैवाऽऽत्मा नानत्मप्रत्ययप्रमः ।। २१० ।। 
स्वार्थं सन्न परार्थस्य स्वातन्त्र्यात्स्याद्विशेषणम् ।।
न च चैतन्यमित्किंचिच्चैतन्याल्लभ्यते पृथक् ।। २११ ।। 
ग्रहीत्रेव हि चैतन्यमात्मनोऽनात्मनस्तथा ।।
ग्रहीतुर्ग्राह्यता लोके न न्यायेनोपपद्यते ।। २१२ ।। 
प्रत्यक्त्या विभिन्नस्य चैतन्यस्य विशेषणम् ।।
पराकत्वान्नापि कायः स्याच्छीततेव विभावसोः ।। २१३ ।। 
पारिहार्यादिगं हेम्नि प्रमाणं मेयनिष्ठितम् ।।
कथमात्मचितौ तत्स्यात्तद्विरुगद्धार्थसिद्धये ।। २१४ ।। 
भूतेभ्यश्च चिदुत्पत्तिर्न प्रत्यक्षप्रमाणिका ।।
भूतान्वयस्य चासत्त्वान्नापि लिङ्गात्प्रसिद्ध्यति ।। २१५ ।। 
मृतोऽस्मीत्यपि संवित्तिश्चैतन्यापगमे कुतः ।।
जाड्यात्स्यान्नापि कायस्य चिदभावश्चितेः कुतः ।। २१६ ।। 
नापि स्वप्नानुभूतेश्च मिथ्यात्वं स्वप्नवन्मतम् ।।
बोधानुभववत्तस्या बाधको नेक्ष्यते यतः ।। २१७ ।। 
वायोरपि समुत्क्रान्तिः प्रत्यक्षान्नावसीयते ।।
चितेस्तद्भावभावित्वाद्वायुरेवास्तु चेतनः ।। २१८ ।। 
चैतन्यं भूतकार्यं चेत्कायवत्तिष्ठतां चितिः ।।
चितिवन्नश्यतां यद्वा कायोऽयं हेतुनाशतः ।। २१९ ।। 
जाग्रच्छरीरवच्चेत्स्यात्स्वप्नकायोऽपि भूततः ।। 
सत्यभूतैकहेतुत्वान्मिथ्यात्वंं तस्य किंकृतम् ।। २२० ।। 
सत्यो वा यदि वा मिथ्यां स्वप्नदेहोऽभ्युपेयते ।।
चितेरव्यभिचारित्वात्तथाऽपीष्टं प्रसिध्यति ।। २२१ ।। 
तस्मान्नृहस्तिदेहादौ जाग्रत्स्वप्नादिभूमिषु ।।
भिन्नः शरीरतः सिद्धः प्रमाता प्रत्यभिज्ञया ।। २२२ ।।
देशकालवयोजातिरूपशक्त्यादिभेदतः ।।
देहे न प्रत्यभिज्ञा स्याज्जाते स्मर्तरि युज्यते ।। २२३ ।। 
अनुग्राह्यसजातीयं न च प्रत्यक्षमानिनः ।।
ज्योतिः साधयितुं युक्तमनुमानद्विषः सतः ।। २२४ ।। 
सजातीयगिरा चात्र भवता किं विवक्षितम् ।।
सामान्यमथवा व्यक्तिर्यदि सामान्यमुच्यते ।। २२५ ।। 
सजाति नास्ति सामान्यमनवस्था तथा सति ।।
निःसामान्यानि तेनाऽऽहुः सामान्यानीति वादिनः ।। २२६ ।।
भौतिकत्वेन चेज्ज्योतिर्देहानुग्राहकं मतम् ।।
देहेऽपि तस्य सद्भावान्नापेक्ष स्यात्तदा रवौ ।। २२७ ।। 
विशेषश्चेदपेक्ष्यः स्याद्यो देहेऽस्मिन्न विद्यते ।।
नानुग्राह्यसजातित्वं तस्यानुग्राहकत्वतः ।। २२८ ।। 
देहात्स्याद्भिन्नजातीयं वस्तु देहावभासि यत् ।।
विवादगोचरापन्नं भास्वरत्वाद्रवीन्दुवत् ।। २२९ ।। 
नानुग्राह्यसजातीयं नाप्यनुग्राहकं तथा ।।
घटो घटं रविर्वेन्दुं नानुगृह्णाति कुत्रचित् ।। २३० ।। 
सजातीयासजातीयैर्देहोपकृतिरिष्यते ।।
क्ष्माबग्निवायुभिः साक्षान्नातो नियम इष्यते ।। २३१ ।। 
विजातीयोपकारश्चेद्भवता नाभ्युपेयते ।।
चतुर्भूतात्मको देह इत्येतत्कथमुच्यते ।। २३२ ।। 
अभावोऽप्युपकुरुते लोकेऽस्मिन्भाववद्यतः ।। 
नातोऽनुग्राहकत्वादिनियमोऽयं समञ्जसः ।। २३३ ।।
पार्थिवैः पार्थिवस्याग्नेरुपकारो यथेन्धनैः ।।
वैद्युतस्य तथैवाद्भिरुपकारः समीक्ष्यते ।। २३४ ।। 
अद्भिः काष्ठैश्चोपकारः पावकस्यैव वीक्ष्यते ।।
अग्न्यम्बुभिश्च शमनं तथाऽग्नेरेव दृश्यते ।। २३५ ।। 
सजातीयासजातीयनियमोऽतो न युज्यते ।।
उपकारापकारत्वे पूर्वोक्तेनैव वर्त्मना ।। २३६ ।। 
यच्चाप्यक्षैरनैकान्त्यं हेतोरभिहितं पुरा ।।
तच्चाप्यसत्त्वयाऽभाणि धर्मित्वेन परिग्रहात् ।। २३७ ।। 
सेन्द्रियस्यास्य देहस्य पुरुषोक्त्या परिग्रहात् ।।
न ह्येकदेशः साध्यस्य दृष्टान्तत्वाय कल्पते ।। २३८ ।। 
लिङ्गस्य मात्वसंसिद्धौ दूषणं दूषणं भवेत् ।।
विशेषेऽनुगमाभाव इत्यादि यदुदीरितम् ।। २३९ ।। 
सामान्येतररूपत्वात्साध्यस्याग्न्यादिरूपिणः ।।
अपि दोषद्वयं न स्यादेकरूपे हि शङ्क्यते ।। २४० ।। 
न चेन्द्रियाणि ते सन्ति प्रत्यक्षैकप्रमाणिनः ।।
अनुमानादृते तेषां संसिद्धिर्नेष्यते यतः ।। २४१ ।। 
ग्राहकग्रहणग्राह्यभावाभावविभागवित् ।।
स्वार्थमन्यानपेक्षं सच्चैतन्यं नाक्षमानगम् ।। २४२ ।। 
न च तद्भावभावित्वं व्यतिरेकाप्रसिद्धितः ।।
देहाभावे ह्यभावोऽस्याश्चितेः स्यात्किंप्रमाणकः ।। २४३ ।। 
अनुमानाप्रमाणत्वं न प्रत्यक्षेण साध्यते ।।
लिङ्गेनापि च तत्सिद्धौ त्वदुक्त्यैव विरुद्धता ।। २४४ ।। 
त्वदशेषप्रवृत्तीनां निरोधश्च प्रसज्यते ।।
लिङ्गस्येहाप्रमाणत्वे निश्चेष्टं स्याज्जगत्तथा ।। २४५ ।। 
वागाभिव्याहृतिश्चेयमपि ते न प्रसिध्यति ।। 
नैवाऽऽत्मप्रतिपत्त्यर्थं भारत्युच्चार्यते त्वाया ।। २४६ ।।
विवादगोचरापन्ना प्रमाणमनुमेष्यताम् ।।
अनुमानत्वतो लिङ्गाद्दूषणानुमितिर्यथा ।। २४७ ।। 
खद्योतादिप्रकाशस्य यच्चानित्यत्वमुच्यते ।। 
पक्षादिव्यवधानत्वात्तच्चास्माकं न तान्प्तति ।। २४८ ।।
भावाभावग्रहो नापि सिध्येत्प्रत्यक्षमानतः ।।
ऴिद्यमानार्थसंबन्धात्प्रत्यक्षस्येह सर्वतः ।। २४९ ।। 
अथाभावोऽपि तद्गाह्य इति चेदभिधीयते ।।
प्रत्यक्षाभावसंसिद्धौ किं प्रमाणमितीर्यताम् ।। २५० ।। 
प्रमातृमानाभावोऽपि भवता प्रतिपाद्यते ।।
यद्भावेऽपि न यन्मानं तदभावेऽपि तत्कथम् ।। २५१ ।। 
व्यावर्तते स्वभावश्चेदित्येतदतिदुर्घटम् ।।
स्वभावो वस्तुनस्तत्त्वं तत्त्वात्तत्त्वं न हीयते ।। २५२ ।। 
धर्मादेः फलदातृत्वं स्वभावोऽवश्यमेव तत् ।।
अभ्युपेयस्त्वयाऽपीह यथा तदपि मे शृणु ।। २५३ ।। 
क्रियातः स्तुतिनिन्दादेः सुखदुःखादिलक्षणम् ।।
धर्माधर्मफलं साक्षात्प्रत्यक्षेणानुभूयते ।। २५४ ।। 
आगमैकप्रमाणत्वात्कथं धर्माद्युदाहृतिः ।।
अथाभ्युपगमाद्युक्तं वेदाभ्युपगतिस्तथा ।। २५५ ।। 
मानान्तराभ्युपगमाद्भवतश्च तथा सति ।।
स्वसिद्धान्तविरोधोऽयं बलादायात्यनीप्सितः ।। २५६ ।। 
दग्धृत्वादिस्वभावोऽग्नेः शक्तिश्चेद्भवतोच्यते ।। 
प्रत्यक्षात्तदसंसिद्धेर्विरोधस्तेऽनुमाश्रितेः ।। २५७ ।। 
मदभ्युपगमो यद्वद्भवतोऽपि तथा यदि ।। ।। 
सर्वमानाभ्युपगमान्न किंचिन्नोऽस्ति दुःस्थितम् ।। २५८ ।। 
त्वदभ्युपगमार्थाय यत्नोऽयं क्रियते मया ।।
अभ्युपेतो मदुक्तश्चेत्सिद्धं नः स्यात्प्रयोजनम् ।। २५१ ।। 
अनवस्थेति योऽप्युक्तः सोऽपि दोषो निराकृतः ।।
सर्वमानाभ्युपगमान्नानवस्था ततो बलात् ।। २६० ।।
देहादिव्यतिरिक्तोऽत आत्मा सिद्धो यथोदितः ।।
आदित्याद्यसजातीयः पूर्वाक्तादनुमानतः ।। २६१ ।। 
दर्शनादिक्रियावांश्चेद्देह एवाभ्युपेयते ।।
दृष्टस्यैव स्मृतौ न स्यात्स्वप्ने चार्थस्य दर्शनम् ।। २६२ ।। 
बाह्यादित्यादिविरहे करणव्यापृतिं विना ।। 
जाग्रद्वद्वीक्षते स्वप्ने दृष्टपूर्वं यतो नरः ।। २६३ ।। 
सामग्र्या स यया पूर्वमद्राक्षीच्छिखरं गिरेः ।।
तया विनैव स्वप्ने तदात्मा पूर्ववदीक्षते ।। २६४ ।।
उत्खातनयनश्चायमनुत्खाताक्षवद्धटम् ।।
स्वप्ने समीक्षते नात आत्मनोऽन्यः प्रपश्यति ।। २६५ ।। 
ततश्चैतद्भवेत्सिद्धं यः स्वप्ने कुम्यमीक्षते ।।
विचक्षुः प्रागपि घटं स एवैक्षिष्ट चक्षुषा ।। २६६ ।। 
मृतौ चाविकलस्यैव दर्शनादेरसंभवात् ।।
न स्याद्देहस्य तच्चापि देहो द्रष्टा भवेद्यदि ।। २६७ ।। 
नेक्षितृत्वेऽक्षबुद्ध्यादेः प्रत्यभिज्ञोपपद्यते ।।
न भिन्नद्रष्टृकं यस्मात्प्रतिसंधानमर्हति ।। २६८ ।। 
यमद्राक्षं पुरा कुम्भं तमेवाद्य स्पृशाम्यहम् ।।
इत्येतत्प्रतिसंधानं न भिन्नद्रष्टृकं भवेत् ।। २६९ ।। 
प्रतिसंधानकृत्तर्हि मनः संस्कारसंश्रयात् ।। 
नैवं तस्यापि मनसो विषयत्वेन दर्शनात् ।। २७० ।। 
शब्दादिखचितं साक्षात्स्मृतिस्वप्नगतं मनः ।।
कुम्भवद्वीक्ष्यते यस्मान्नात आत्मा मनोऽपि नः ।। २७१ ।। 
भावाभावौ प्रमात्रादेस्तद्विलक्षणरूपभृत् ।।
प्रत्यक्समीक्षते नित्यं नातो द्रष्टृ भवेन्मनः ।। २७२ ।। 
योग्यत्वं चास्य देहस्य प्रत्यक्षैकप्रमाणकम् ।।
प्रत्यक्षाप्रमितं कस्माद्भोक्तृत्वं तस्य कल्प्यते ।। २७३ ।। 
अयंरूपेण भोग्योऽर्थो ह्यहंरूपेण भोजकः ।।
विरुद्धरूपौ प्रत्यक्षाद्नम्येते भोज्यभोजकौ ।। २७४ ।। 
इत्यलं शुष्कतर्कोत्थवाङ्भात्राक्षेपदूषणैः ।।
पुंसां पुमर्थसिद्ध्यर्थं प्रक्रान्तमभिधीयते ।। २७५ ।। 
आत्मैवास्येत्युपश्रुत्य पूर्वात्तरविरुद्धताम् ।।
आशङ्क्य जनकोऽप्राक्षीदात्माऽयं कतमो न्विति ।। २७६ ।। 
देहादिसंहतावस्यामात्मेति ह्यभिधाधियौ ।।
सुप्रसिद्धे जगत्यस्मिन्नायोषिद्वालपण्डितम् ।। २७७ ।।
पंव्यापारस्य संबन्धो देहादिव्यतिरेकिण ।। 
ज्योतिषाऽनात्मना पूर्वं लिङ्गेन प्रतिपादितः ।। २७८ ।।
आत्मैवास्येति वचनात्पूर्वोत्तरविरोधतः ।।
संजातसंशयो राजा याज्ञबल्क्यमपृच्छत ।। २७९ ।। 
अर्थान्तरं चेद्देहादेरात्मज्योतिर्विवक्षितम् ।।
पूर्वोत्तरविरोधोऽयं तदा नैवेह ढौकते ।। २८० ।। 
आत्मशब्दश्च लोकेऽस्मिन्प्रसिद्धोऽनेकवस्तुषु ।।
साक्षिबुद्धिशरीरान्तेष्वात्मबुद्धिसमन्वयात् ।। २८१ ।। 
डतच्प्रत्ययस्तस्माद्बह्वर्थस्यात्र संभवात् ।।
कतमो भवताऽऽत्मेति ज्योतिष्ट्वेन विवक्षितः ।। २८२ ।।
इति पृष्टोऽनुमानेनाविरुद्धं प्रत्यपीपदत् ।।
आत्मज्योतिः सुविस्पष्टं राजानं योऽयमित्यतः ।। २८३ ।।
भान्वादिज्योतिषा तावद्व्यवहर्तुरनुग्रहः ।।
कुष्णसारादिदेशेषु स्वान्तस्यानुग्रहस्ततः ।। २८४ ।। 
मनःप्रधानः संघात आत्मचैतन्यबिम्बितः ।।
अभिव्यक्तस्मृतिः सोऽथ बाह्यां चेष्टां प्रपद्यते ।। २८५ ।। 
पिण्डस्तवदिहाऽऽत्मैको द्वितीयो लिङ्गसंज्ञितः ।।
चिद्विम्बितावधिश्चान्यश्चतुर्थो नेति नेति यः ।। २८६ ।। 
बाह्यान्तर्ज्योतिषोर्मध्ये देहो बुद्ध्यादिसंहतः ।।
वर्तते वाङ्भनःकायक्रियाकारी सुखादिमान् ।। २८७ ।। 
भान्वादिज्योतिषा सोऽयं सम्यक्संदीपितेक्षणः ।।
तद्दूारेद्धमनाः स्मृत्वा बाह्यांचेष्टां प्रपद्यते ।। २८८ ।। 
धर्माधर्मसमुत्थोऽस्थ बाह्यज्योतिरनुग्रहः ।।
हेत्वन्तरानपेक्षस्तु प्रत्यग्ज्योतिरनुग्रहः ।।  २८९ ।। 
देहैकदेश एवास्य देवतानुग्रहस्ततः ।।
कृत्स्नाध्यात्माधिदैवादावात्मज्योतिरनुग्रहः ।। २९० ।। 
न तत्र सूर्यो भातीति तथाचाऽऽर्थर्वणे वचः ।।
यथा प्रकाशयत्येक इति चाप्यैश्वरी स्मृतिः ।। २९१ ।। 
अस्थास्नुत्वाच्च धर्मादेः प्रयोज्यं साधिदैवतम् ।। 
अध्यात्ममधिभूतं च तेनास्थास्न्वात्मसाक्षिकम् ।। २९२ ।। 
बाह्यज्योतिरभावेऽतो वाङ्भानःकायहेतुके ।।
स्वप्नादिव्यवहारेऽस्मिञ्ज्योतिरात्मैव नापरम् ।। २९३ ।। 
देहेन्द्रियमनोबुद्धिव्यतिरेकप्रसिद्धये ।।
योऽयमित्युच्यते प्रत्यग्ज्योतिषो भानुवद्वचः ।। २९४ ।। 
स्वयंप्रमाणकस्तावत्साक्ष्यन्तोऽर्थो व्यवस्थितः ।।
भावाभावौ प्रमात्रादेस्तत्प्रसादात्प्रसिध्यतः ।। २९५ ।। 
तदाभासानुविद्धेन प्रमात्राऽहंवपुर्भुता ।।
प्रमाणादेः प्रसिद्धिः स्यान्मेयस्यापि प्रमाणतः ।। २९६ ।। 
प्रमाणव्यापृतिफलप्रसिद्धिश्च प्रमातरि ।।
अवगत्यवसाना स्यात्प्रमातुः प्रत्यगात्मनि ।। २९७ ।। 
यतोऽवगतिरेवात्र प्रमात्रादिविशेषणा ।।
साक्षात्प्रमाफलं न्याय्यं प्रत्यगात्मैकसाक्षिकम् ।। २९८ ।। 
प्रत्यक्चिदाकृतिर्बुद्धौ मेयार्थाकृतिवत्स्थिता ।।
बुद्धिः कारणसंस्थैव कृत्स्नव्यवहृतिक्षमा ।। २९९ ।। 
यः पृष्टः स पराग्वृत्तिप्रमामेयातिलङ्घितः ।।
प्रत्यक्षेणैव मानेन त्वयमित्यभिधीयते ।। ३०० ।। 
पराञ्चीति च मन्त्रोक्तिः साक्षादात्मेति च श्रुतिः ।।
पराङ्भानाप्रमेयत्वमात्मनः प्रत्यबूबुधत् ।। ३०१ ।। 
कुम्भाकारेण कुम्भार्थो यथा प्रत्यक्ष ईक्ष्यते ।।
विज्ञानेन तथा प्रत्यङ्ङात्माकारेण गृह्यते ।। ३०२ ।। 
घटासामान्यरूपोत्थप्रत्यक्षैकप्रमाणकः ।।
घटार्थोऽव्यभिचारित्वात्तयोर्मानप्रमेययोः ।। ३०३ ।। 
आत्मासाधारणात्मोत्थभास्वचैतन्यरूपिणा ।।
प्रत्यक्षेणेक्ष्यते नित्यमात्मनाऽऽत्मा त्वकारकः ।। ३०४ ।। 
अनात्माकारमानेषु ह्यन्योन्यव्यभिचारिषु ।।
प्रत्यक्प्रत्यय एवैकः सर्वत्राव्यभिचारवान् ।। ३०५ ।। 
यत एवमतः प्रत्यक्प्रत्ययेनोपदिश्यते ।।
तदन्यधीगृहीतौ स्याद्यतोऽनात्मत्वमात्मनः ।। ३०६ ।। 
अपास्तान्यव्यपेक्षं चेदात्मदृष्ट्या समीक्षितम् ।।
जगदात्मैव कृत्स्नं स्यान्न ह्यज्ञातोऽवशिष्यते ।। ३०७ ।। 
अयमित्यभिधायोग्यबहोरर्थस्य संनिधिः ।।
विज्ञानमय इत्युक्तिस्तदवच्छित्तये येतः ।। ३०८ ।। 
विज्ञानमय इत्यस्माद्व्यपदेशान्निवर्तते ।।
ज्योतिरात्मा जडाद्देहात्तस्याचैतन्यरूपतः ।। ३०९ ।। 
विज्ञानमित्यनेनात्र बुद्धिरेवाभिधीयते ।।
बुद्ध्युपाध्यविविक्तश्च विज्ञानमय उच्यते ।। ३१० ।।
बुद्धिविज्ञानसंपृक्तो यस्मादेष प्रमीयते ।।
राहुवच्चन्द्रसंपृक्तः प्रत्यग्ज्ञानमयस्ततः ।। ३११ ।। 
द्रष्टृत्वाद्यभिसंबन्धोऽकारकस्यापि सर्वदा ।।
बुद्धियोगकृतोऽतोऽयं विज्ञानमय उच्यते ।। ३१२ ।। 
आत्मानात्मावबोधाय यतो धीरेव कारणम् ।।
सर्वार्थकरणं साऽतो दीपो ध्वान्ते यथा तथा ।। ३१३ ।। 
विज्ञानालोकसंपृक्तं मेयं वस्त्वखिलं यतः ।।
विजानाति मयट्तस्मात्प्रायार्थोऽत्रावसीयते ।। ३१४ ।। 
यावाल्ल्युँडर्थस्तेनायं तदविद्यैकहेतुतः ।।
अविशिष्टो मतो यस्मात्तदाभासैकवर्त्मना ।। ३१५ ।।
विज्ञानमय इत्येवं तस्मादात्माऽभिधीयते ।।
सर्वधीवृत्तिसाक्षित्वात्तादात्म्याच्चाप्यनात्मनः ।। ३१६ ।।
सर्वार्थग्रहणं तस्मात्पुरोवस्थितदीपवत् ।।
प्रधानं करणं बुद्धिर्द्वारमात्रं ततोऽपरम् ।। ३१७ ।।
व्याचख्युर्मयटं ये तु विकारार्थे महाधियः ।। 
स्वव्याख्यानविरोधः स्यात्तेषां चानर्थसंगतिः ।। ३१८ ।। 
आत्मनश्चापि निःशेषविकारप्रतिषेधतः ।।
न जायत इति स्पष्टं श्रुतिमन्त्रोक्तिसंश्रयात् ।। ३१९ ।। 
अनिर्मोक्षप्रसक्तिश्च विकारश्चेत्परात्मनः ।।
मयण्नातो विकारे स्यात्प्रायार्थस्त्वत्र युज्यते ।। ३२० ।। 
यदि वाऽज्ञानतस्तस्य विकारो जगदिष्यते ।।
रज्ज्वाः सर्पादिको यद्वन्न तथा दोष इष्यते ।। ३२१ ।। 
विज्ञानमय इत्यत्र वाक्ये प्रायार्थतेष्यते ।।
पृथिव्यादिमयोऽप्यात्मा यस्मादूर्ध्वं प्रवक्ष्यते ।। ३२२ ।। 
संदिह्यमानः सर्वत्र पदार्थोऽन्यत्र निश्चितात् ।। 
प्रयोगात्सुविनिश्चेयो न्यायाद्वाऽत्यन्तनिश्चितात् ।। ३२३ ।। 
देहादिवेन्द्रियेभ्योऽपि व्युत्थापनचिकीर्षया ।।
प्राणेष्विति श्रुतिर्वक्ति प्राणाः पञ्चदशोदिताः ।। ३२४ ।। 
तेभ्योनिर्धारणार्थाय सप्तमीयं प्रयुज्यते ।। 
प्राणेषु योऽर्थोऽनुगतः स आत्मेत्यवधार्यताम् ।। ३२५ ।। 
प्राणेष्वात्मीयरूपेषु प्रत्यकत्वेनावभाति यः ।।
स एवाऽऽत्मेति विज्ञेयस्तेषु सर्वेष्वनात्मसु ।। ३२६ ।। 
मतं प्राणसजातीया धीरेवाऽऽत्मेति चेन्न तत् ।।
यतो धीव्यतिरेकार्थं हृदीति श्रुतिरभ्यधात् ।। ३२७ ।।
हृच्छब्देन च धीरेव तात्स्थ्यादत्राभिधीयते ।।
स्वार्थस्तस्यां य आभाति स आत्मा बुद्धिवृत्तिदृक् ।। ३२८ ।। 
हृदीत्याधारनिर्देशाद्धीस्था आत्मेति शङ्क्यते ।।
वृत्तयोऽतो निवृत्त्यर्थमन्तिरित्युपदिश्यते ।। ३२९ ।।
देवताविषयप्राणबुद्धितद्वृत्तितः परः ।।
प्रत्यक्तया यः प्रथते ज्योतिरात्मा स ईक्ष्यताम् ।। ३३० ।। 
ग्राहकग्रहणग्राह्यरूपोऽनात्मा प्रवाहवान् ।।
बुद्ध्यादिर्विषयान्तोऽर्थो यत्साक्षिक इवेक्ष्यते ।। ३३१ ।। 
भूत्वाऽभवंस्तथाऽभूत्वा भवंश्चेहातथात्मना ।।
अज्ञातोऽलुप्तदृष्टिर्यः स आत्मा ज्योतिरुच्यते ।। ३३२ ।। 
आगमापायितामिद्धिर्बुद्ध्यादेर्यत्समाश्रयात् ।। 
साक्षादात्मेति तं पश्य प्रत्यग्दृष्ट्यैकमात्मनि ।। ३३३ ।। 
परागर्थानुसारिण्यो यतो धीवृत्तयस्ततः ।।
विशेषणादन्तरिति व्यावर्त्यन्ते पराक्त्वतः ।। ३३४ ।। 
कारणं तर्हि बु्द्ध्यादेरात्मेत्यत्र प्रसज्यते ।।
कार्यस्यान्तर्यतो दृष्टं सर्वत्रैव च कारणम् ।। ३३५ ।। 
जाड्यं चाऽऽत्मन इच्छन्ति कणभुङ्भतजीविनः ।।
तेषां विप्रतिषेधार्थं ज्योतिरित्यभिधीयते ।। ३३६ ।। 
योऽयमित्यादिना यद्वा यथोक्तस्याऽऽत्मवस्तुनः ।।
प्रकृतज्योतिःसंवन्धो ज्योतिरित्यभिधीयते ।। ३३७ ।। 
उपादानं हि बुद्ध्यादेरात्माविद्येति भण्यते ।।
सकृद्विभातं चिन्मात्रं ज्योतिरित्युपदिश्यते ।। ३३८ ।। 
वस्तुवृत्तेन प्रध्वस्तनिः शेषाज्ञानमात्मनः ।।
ज्योती रूपमिदं भास्वत्प्रत्यङ्भात्रसतत्त्वकम् ।। ३३९ ।। 
ज्योतिः संविच्चितिः प्रत्यङ्ङात्मेति व्यपदिश्यते ।।
स्वार्थं यत्प्रथते नित्यं जाग्रत्स्वरप्नसुषुप्तिषु ।। ३४० ।।
बुद्ध्यादिषु पारर्थेषउ ह्यागमापायिवस्तुषु ।।
स्वयं रूपेण यो भाति स्थास्रुः स्वार्थः स भण्यते ।। ३४१ ।। 
ज्य़ोतिरित्यस्य बुद्ध्यादेरागमापायसिद्धिदः ।।
स्वयंमातृक एवायमात्मत्वादेव कारणात् ।। ३४२ ।। 
अनेनैव यथोक्तेन ज्योतिषा सकलं जगत् ।।
षड्भावविक्रियामेति निर्विकारेण भास्वता ।। ३४३ ।।
अचेतनोऽपि बुद्ध्यादिश्चेतनावानिवेक्ष्यते ।। 
देहेन्द्रियमनोबुद्धिसंघातो वायुभिः सह ।। ३४४ ।। 
यथा प्रकाशयत्येकः कृत्स्नं लोकमिमं रविः ।।
क्षेत्रं क्षेत्री तथा कृत्स्नं व्यनक्तीति स्मृतेर्वचः ।। ३४५ ।। 
आत्मच्छायं पयोऽशेषं यथा मारकतो मणिः ।।
परीक्षणाय प्रक्षिप्तः कुर्यादात्माल तथैव च ।। ३४६ ।। 
बुद्ध्यादिदेहपर्यन्तं प्रत्यगज्ञानहेतुकम् ।।
जडस्वभावकं नित्यमवभासयति स्वयम् ।। ३४७ ।। 
बुद्ध्यादिष्वपि सूक्ष्मेषु यत्सूक्ष्मतममुच्यते ।।
बुद्ध्यादिकारणं नित्यमात्माविद्येति भण्यते ।। ३४८ ।। 
अपि कूटस्थवपुषः प्रतीचः सङ्गकारकम् ।।
तत्त्वमस्यादिवाक्योत्थज्ञानबाध्यं च यद्विदुः ।। ३४९ ।। 
यन्निमित्तं च साक्षित्वं कारणत्वं तथाऽऽत्मनः ।।
सर्वकार्यविनाशेऽपि यद्बीजमवशिष्यते ।। ३५० ।। 
तदात्मज्योतिषेद्धं सन्नित्यमेवावतिष्ठते ।।
उत्पत्तिस्थितिभङ्गानां न वेद्मीति च साक्षितः ।। ३५१ ।। 
कूटस्थ एव साक्ष्यत्र स्वमोहाभासहेतुतः ।।
अविचारितसंसिद्धि तमोऽनुभवसंश्रयात् ।। ३५२ ।। 
निःसाक्षिके न वेद्मीति न कथंचित्प्रसिध्यति ।।
तथा कूटस्थसंवित्के नितरां नैतदिष्यते ।। ३५३ ।। 
ऐश्वर्यं कारणत्वं च साक्षित्वमपि चाऽऽत्मनः ।।
सदेशितव्यकार्यार्थसाक्ष्यार्थेनास्य संगतेः ।। ३५४ ।। 
आत्माज्ञानमतः प्रत्यक्चैतन्याभासवत्सदा ।।
आत्मनः कारणत्वादेः प्रयोदजकमिहेष्यते ।। ३५५ ।। 
चैतन्याभासवत्प्रत्यङ्भोहान्तात्प्रत्यगात्मनः ।।
बुद्ध्यादेर्विषयान्तस्य सिद्धिः स्यात्साक्षिणस्ततः ।। ३५६ ।। 
स्वकारणाभिसंबन्धाच्चैतन्याभासता धियः ।।
जायतेऽतोऽभिमानोऽस्यां जायते महतामपि ।। ३५७ ।। 
कारणानन्तरत्वाच्च तथा स्वच्छस्वभावतः ।।
चैतन्याभासवत्येषा धीः पूर्वमभिजायते ।। ३५८ ।। 
तस्मादात्माभिमानो हि बुद्धौ जनिमतां सदा ।।
जायते सर्वभूतानामपि सर्वविदामिह ।। ३५९ ।। 
चिदाभासोऽथ मनसि बुद्ध्यानन्तर्यकारणात् ।।
मनःसंबन्धतश्चैवमिन्द्रिय़ेष्वभिजायते ।। ३६० ।। 
मनःकरणसंबन्धाद्देहेऽप्यस्योपजायते ।।
एवमाभासयत्यात्मा कृत्स्नं कार्यं सकारणम् ।। ३६१ ।। 
सौक्ष्म्यस्य तारतम्येन स्थितस्य विषयावधि ।।
आत्माभिमानधीः पुंसां जायते नियता ततः ।। ३६२ ।। 
नित्योऽनित्यानामिति च येन सूर्यस्तथा परः ।। 
नतत्र सूर्यो भातीतिमन्त्राम्नायो ह्यनेकशः ।। ३६३ ।।
आत्मन्येवं प्रबुद्धेऽस्मिञ्ज्योतिषि ध्वान्तनाशतः ।।
सर्वस्यैवाऽऽत्मयाथात्म्यादात्मा पुरुष उच्यते ।। ३६४ ।। 
आत्माज्ञानसमुच्छित्तौ तज्जस्य न हि वस्तुनः ।। 
प्रत्यग्रूपात्पृथग्रूपं संभाव्यं केनचित्कचित् ।। ३६५ ।। 
स्रगज्ञानसमुच्छितौ न तज्जस्यान्यतः स्रजः ।।
रूपं संभाव्यतेऽह्यादेरेवमात्मस्वरूपतः ।। ३६६ ।। 
न कार्ये कारणे वाऽपि तदभावेऽथवाऽन्यतः ।।
प्रत्यङ्भात्रैकयाथात्म्याद्रूपं संभाव्यतेऽण्वपि ।। ३६७ ।। 
अव्यावृत्ताननुगतप्रत्यङ्भात्रावशेषतः ।।
पूर्णत्वात्पुरुषो ज्योतिरात्मैवैकोऽभिधीयते ।। ३६८ ।।
सद्भावेऽपि च भान्वादेः पारार्थ्याद्देहवन्न तत् ।।
स्वार्थस्य ज्योतिषोऽभावे भावत्वायापि च क्षमम् ।। ३६९ ।। 
देहादेर्व्यापृतिश्चेत्स्याज्जडादित्यादिहेतुतः ।।
भवेन्निःसाक्षिकैवेयमन्धकारप्रनृत्तवत् ।। ३७० ।।
स्वार्थात्मज्योतिषैवातो भावाभावात्मतां जगत् ।।
लभते तमृते यस्मान्नेयात्संभावनामपि ।। ३७१ ।। 
यदेतद्धृदयमिति तथाचाऽऽगमशासनम् ।।
प्राणिव्यवहृतिः सर्वा प्रत्यगात्माभिमानतः ।। ३७२ ।। 
सर्वाभिमानहेतुं च चिदाभासं पुराऽब्रवम् ।।
सम्यङ्भारकतदृष्टान्तदर्शनेनाऽऽत्मवस्तुनः ।। ३७३ ।। 
यद्यप्येवमिदं वस्तु यथोक्तमहिमं परम् ।।
तथाऽपि तज्जागरिते शक्यं दर्शयितुं न तु ।। ३७४ ।। 
आत्मबुद्धिमनश्चक्षुर्विषयालोकसंकरात् ।।
जाग्रद्भूमौ न तच्छक्यं ज्योतिर्दर्शयितुं ततः ।। ३७५ ।। 
स्वप्ने बुद्ध्याद्युपरतौ वासनामात्रशेषतः ।। 
ज्योतिर्दर्शयितुं शक्यं स समान इतीर्यते ।। ३७६ ।। 
कछं चैवंस्वभावस्य तदज्ञानजभूमिषु ।।
व्यवहारः प्रतीचोऽस्य स समानाद्यतो वचः ।। ३७७ ।। 
ज्योतिर्भ्यो देहतो लिङ्गाद्बुद्ध्यन्ताच्चातिरेकतः ।।
योऽञ्जसा दर्शितस्तस्य विशुद्ध्यै वोत्तरं वचः ।। ३७८ ।। 
स्वयंज्योतिः शरीरादेर्बुद्ध्यन्तादनुमानतः ।।
निष्कृष्याभिहितो योऽत्र स समानः स्वमोहतः ।। ३७९ ।। 
समान एकः सन्नात्मा स्वात्माविद्यातदुद्भवैः ।। 
अज्ञानमिथ्याविज्ञातप्रत्यक्त्वादात्मवस्तुनः ।। ३८० ।। 
केनैक इत्यपेक्षायां हृदयेनेति भण्यते ।। 
सधीरिति श्रुतेरत्र हृदीति प्रकृतत्वतः ।। ३८१ ।। 
अविचारितसंसिद्धि यत्तु बुद्ध्यादिकारणम् ।।
कूटस्थात्मैकचैतन्यबिम्बितं सत्स्वदोषतः ।। ३८२ ।।
स्वात्माविद्यावधिः सोऽयं परः कारणमुच्यते ।। 
साक्षी चेता जगद्बीजमन्तर्यामीति च श्रुतौ ।। ३८३ ।। 
बुद्ध्यादिकार्यसंस्थस्य कूटरथासङ्गरूपिणः ।।
सर्वं स्यात्कारणत्वादि तदाभासैकवर्त्मना ।। ३८४ ।। 
चैतन्याभासवपुषा कूटस्थैकत्वमिष्यते ।।
कारणस्य स्वकार्यैश्च तदबोधसमन्वयात् ।। ३८५ ।। 
प्रतीचोऽनवशेषेण कार्यकारणसंगतिः ।।
तयोस्तु सावशेषेण प्रतीचा संगतिस्त्वियम् ।। ३८६ ।। 
नाऽऽत्मत्वाद्व्यतिरेकोऽस्य कार्यकारणभूमितः ।।
न सामान्यं विशेषो वा कार्त्स्न्यादात्मा ततो भवेत् ।। ३८७ ।। 
अनात्मनस्तु या सिद्धिः सा सर्वाऽव्यतिरेकतः ।।
जाड्यात्सापेक्षतः साऽतो मृषासिद्धिरुदाहृता ।। ३८८ ।। 
किं पुनः स्यात्समानत्वमात्मबुद्ध्यादिवस्तुनोः ।।
विवेकतोऽननुभवो वराहोरगवत्तयोः ।। ३८९ ।। 
यत्तत्तयोः समानत्वं रज्जुसर्पादिवन्मतम् ।।
आत्माविद्यैव संबन्धस्तस्मादात्मन इष्यते ।। ३९० ।। 
अकारकस्वभावस्य परमार्थात्मवस्तुनः ।।
अविद्याकल्पितैव स्यात्संगतिः खेऽसितादिवत् ।। ३९१ ।। 
कूटस्थात्मचिदाभेदऽस्य प्रत्यग्ध्वान्ते हि तद्भवैः ।।
विषयान्तैर्भवेद्भान्तिः सामानाधिकरण्यतः ।। ३९२ ।। 
विकारिणः प्रकाशस्य नीलरक्तादिसंगतेः ।।
नीलादिविक्रिया युक्ता परिणामस्य न त्वसौ ।। ३९३ ।। 
परिणामो हि मोहादेश्चिदाभासः सदेष्यते ।।
परिणामान्तरप्राप्तिस्तस्यापीति  न युज्यते ।। ३९४ ।। 
सुखिदुःखित्वसाक्षित्वं दुःस्थितं स्यात्तथा सति ।।
सुखाद्यनुगमात्तस्य व्यतिरेकः सुदुर्लभः ।। ३९५ ।। 
नर्ते स्याद्विक्रियां दुःखी साक्षिता का विकारिणः ।।
धीविक्रियासहस्राणां साक्ष्यतोऽहमविक्रियः ।। ३९६ ।। 
परिणाम्यात्मनोऽप्येवं कूटस्थावगतेरिव ।।
न युक्तः परिणामोऽयं लौकिकस्यापि नेष्यते ।। ३९७ ।। 
धीस्वान्तेन्द्रियसंघाते चिदाभासैकवर्त्मना ।।
सर्वात्मकत्वं संयात आत्माऽविद्यावशादतः ।। ३९८ ।। 
समानः कारणात्मा वा यत्र सर्वोपसंहृतिः ।।
कारणात्मा हि संवर्त्य कार्यात्मत्वं प्रपद्यते ।। ३९९ ।।
अपेक्षाज्ञानमात्रैकहेतूत्थानत्वकारणात् ।।
न कार्ये कारणे वाऽतो वस्तुतत्त्वं समीक्ष्यते ।। ४०० ।। 
अन्वयव्यतिरेकाभ्यां नातो वाक्यार्थबोधनम् ।।
वस्तुतत्त्वावसायोऽतो वाक्यादेव प्रमाणतः ।। ४०१ ।। 
अतः सर्वविकल्पानामविद्यामात्रहेतुतः ।।
विषयत्वं समापेदेऽविकल्पोऽपि स्वतः परः ।। ४०२ ।। 
समान एव सल्लोँकौ प्राप्तप्राप्तव्यलक्षणौ ।।
अनुक्रमेणाविद्यावान्सदा संचरतीश्वरः ।। ४०३ ।। 
देहेन्द्रियाद्युपादानत्यागसंतानलक्षणः ।।
प्रबन्धशतसंपातैः संचरत्येष न स्वतः ।। ४०४ ।। 
कार्यैकनीडमेवास्य चिदाभासैकहेतुतः ।।
संसारित्वं यतो नातः स्वतः संसारिताऽऽत्मनः ।। ४०५ ।।
अकार्यकरणोऽप्यात्मा बुद्धिप्राणादिहेतुगः ।।
अविद्यया चिदाभासः संसारीवावभासते ।। ४०६ ।।
असंभवः स्वतो यस्मात्तदबोधाच्च संभवः ।।
क्रियाकारकरूपस्य तस्माच्छ्रुत्याऽभिधीयते ।। ४०७ ।।
क्रियाकारकरूपस्य मिथ्यात्वं प्रत्यगात्मनि ।।
ध्यायतीत्यादिवाक्येन प्रत्यक्कौटस्थ्यवित्तये ।। ४०८ ।। 
ध्यायतीव स कौटस्थ्यात्तथा लेलायतीव च ।।
ध्यानादिकारिसाक्षित्वान्नाऽऽत्मा ध्यानादिकार्यवान् ।। ४०९ ।। 
निःशेषबुद्धिवृत्तीनां ध्यानं स्यादुपलक्षणम् ।।
लेलायनं क्रियाणां च सर्वासामुपलक्षणम् ।। ४१० ।। 
ध्याता ध्यानं तथा ध्येयं त्रयं स्वात्मैकसाक्षिकम् ।।
करणं कर्म कर्ता च नातो ध्यात्रादिसाक्षिणि ।। ४११ ।। 
बोद्धुः कर्तुश्च संबन्धो ज्ञानेन क्रियया यथा ।।
कूटस्थसाक्षिसंबन्धो बोद्घृकर्त्रोस्तथैव च ।। ४१२ ।।
सर्वस्य प्रत्यगात्मत्वात्कूटस्थैकचिदात्मनः ।।
अतोऽस्यानभिसंबन्धः सर्वप्रत्यक्त्वहेतुतः ।। ४१३ ।। 
एकनीडत्वहेतूत्था साक्षिणः साक्ष्यसंगतिः ।।
न तु मोहोन्थचिद्बिम्बहेतुवृत्तव्यपेक्षया ।। ४१४ ।। 
कूटस्थात्मैकहेतूत्थचिद्विम्बो मोहगस्तु यः ।।
स्वोपादानानुरोधित्वात्केनचिन्नास्य संगतिः ।। ४१५ ।।
चिदाभासाश्रयाज्ञानात्कार्यसंगतिहेतुतः ।।
स्वाभासान्तः परोऽप्यात्मा ध्यायतीवेति वीक्ष्यते ।। ४१६ ।। 
प्रत्य़ङ्भोहैकमात्रोत्थं ध्यानलेलायनादिकम् ।।
तन्मिथ्याप्रतिपत्त्यर्थमिवोति व्यपदिश्यते ।। ४१७ ।। 
अभ्रयानं यथाऽज्ञानाच्छशभृत्यध्यवस्यति ।।
क्रियाकारकवद्बुद्धिं तथा तत्साक्षिणीक्षते ।। ४१८ ।। 
धर्मधर्म्यभिसंबन्धान्यथा मोहैकसंश्रयात् ।।
अस्पृशन्नपि नीलं खमिति संभावयेत्तथा ।। ४१९ ।। 
आत्मप्रत्ययगम्येऽर्थे निष्क्रियेऽकारकेऽफले ।।
क्रियाकारकवद्वस्तु संभावयति तज्जडः ।। ४२० ।। 
तस्मात्संभावनामात्रः संसारः प्रत्यगात्मनि ।।
उक्तेऽर्थे संशयश्चेत्स्यात्प्रत्यग्दृष्ट्या समीक्ष्यताम् ।। ४२१ ।। 
आत्ममात्रावसायित्वान्नानात्मार्थस्पृगीक्ष्यते ।।
आत्मधीरात्मसंबन्धो नातोऽनात्मन ईक्ष्यते ।। ४२२ ।। 
ससमानोक्तिसंबन्धमन्यथाऽन्ये प्रकुर्वते ।।
धीमनश्चक्षुरादीनि भिन्नरूपाणि सर्वथा ।। ४२३ ।। 
नानाज्योतींषि सिद्धानि संहतानि मिथस्तथा ।।
विलक्षणानामपि सतां सामान्यं संहतात्मनाम् ।। ४२४ ।। 
सालक्ष्ण्येऽपि च सति बुद्धेरेव विलक्षणः ।।
भोक्तृत्वं नाम धर्मः स्याच्चक्षुषो दर्शनं यथा ।। ४२५ ।। 
बुद्ध्यादिव्यतिरेकोऽयं नैवं सत्युपपद्यते ।।
प्रतीच उपपन्नस्तु स समान इतीर्यते ।। ४२६ ।। 
समानः सन्नुभौ लोकौ स्वप्नबुद्धान्तसंज्ञितौ ।।
जन्मेदं च परं चैव संसरत्येष न स्वतः ।। ४२७ ।। 
बुद्ध्यादिव्यतिरिक्तोऽयं न चेदात्मा भवेत्तदा ।।
भूतमात्राविशेषत्वादुभयोरपि लोकयोः ।। ४२८ ।। 
उभयत्रापि युगपद्भोगः स्यान्न तु दृश्यते ।।
तद्भावभावतस्तस्मादन्यज्ज्योतिरितीक्ष्यताम् ।। ४२९ ।। 
पर्यायेण समानः सल्लोँकौ यस्माद्व्रजत्ययम् ।।
आत्मा बुद्ध्यादितस्तस्माद्व्यतिरिक्तोऽवसीयताम् ।। ४३० ।।
देवताभोगशङ्का च विद्यते नेह काचन ।।
उत्क्रान्तिस्वप्नकालेषु ताः प्रयान्ति यथागतम् ।। ४३१ ।। 
ईश्वराणां न च न्याव्यो भोगः प्रत्यवरस्तथा ।।
देवताभ्योऽन्यदेवातो ज्योतिरात्मेति गम्यताम् ।। ४३२ ।। 
विभुत्वाद्देवतानां च भोगः स्यादैककालिकः ।।
न चासावस्ति तेनान्यदात्मज्योतिः प्रतीयताम् ।। ४३३ ।। 
स्वार्थचिन्मात्रभोक्तुश्च प्रात्यक्ष्यात्तद्विरोधिनः ।। 
न भोक्तृत्वं विना मानाादाशङ्का निष्प्रमाणिका ।। ४३४ ।। 
अभिव्यञ्जकधर्मा वा परिस्पन्दात्मकास्तथा ।। 
नाऽऽत्मनोऽस्य स्वतः सन्ति तत्साक्षित्वात्तु ते मृषा ।। ४३५ ।। 
बुद्धिस्थश्चलतीवाऽऽत्मा ध्यायतीव च कल्प्यते ।।
नौगतस्य यथा वृक्षास्तद्वत्संसारविभ्रमः ।। ४३६ ।। 
तटस्थनरवन्नावो नौस्थो नैवेक्षते गतिम् ।। 
नौगत्येकप्रयुक्तत्वान्नाव्येकाग्रेक्षणोऽपि सन् ।। ४३७ ।। 
यथैवं धिषणैकत्व ध्यानलेलायने धियः ।।
साक्षी स्वात्मातिरेकेण न पश्येन्नौस्थवत्पृथक् ।। ४३८ ।। 
तटस्थनरवद्यस्माद्ध्यानकम्पादिधर्मिकाम् ।। 
धियं साक्षीक्षते तस्मात्प्रत्यग्ध्यानादिवर्जितः ।। ४३९ ।। 
नौप्रयुक्तातिरेकेण न नौस्थस्य गतिस्थिती ।।
यतोऽस्तो न जानाति नावो नौस्थस्तटस्थवत् ।। ४४० ।। 
नौसतत्त्वापरिज्ञानाद्विपरीतप्रकल्पना।।
नौः स्थिता, तीरजा वृक्षा द्रुतं यान्तीति निश्चितिः ।। ४४१ ।। 
चैतन्याभासपर्यन्तं साक्षिणः परमात्मनः ।।
बुद्ध्याद्यव्यतिरेके हि न स्याद्धीवृत्तिसाक्षिता ।। ४४२ ।। 
निःशेषधीविकाराणां यस्मात्साक्षित्वमात्मनः ।।
वैलक्षण्यमतः सिद्धं विकारिभ्योऽस्य साक्षिणः ।। ४४३ ।।
साक्षितत्त्वापरिज्ञानात्तद्विरुद्धार्थकल्पनम् ।।
साक्षिसाक्ष्यादिमिथ्याधीस्तत्त्वज्ञानान्निवर्तते ।। ४४४ ।।
कुतः पुनरिदं ज्ञानं धीसमानाश्रयत्वतः ।।
लोकसंचरणाद्यस्य तत्साक्षित्वान्न तु स्वतः ।। ४४५ ।। 
स हीतिहेतुनिर्देश उक्तसिद्ध्यर्थमिष्यते ।।
स आत्मा यः स्वयंज्योतिरनुमानेन दर्शितः ।। ४४६ ।। 
प्रत्यङ्ङविद्यया यां यामवस्थामभिमन्यते ।।
तत्तन्नामाप्युपादत्ते स्वप्नो भूत्वेत्यतो वचः ।। ४४७ ।। 
बुद्धिजागरणे यद्वज्जागर्मीत्यभिमन्यते ।।
बुद्धिस्वापेऽपि तत्साक्ष्यात्स्वप्नो भूत्वेति मोहधीः ।। ४४८ ।। 
इमं लोकमिदं जन्म स्वप्नो भूत्वाऽतिवर्तते ।।
स्वाप्नान्भोगांस्ततो भुङ्के जाग्रद्भावनयाऽञ्जितः ।। ४४९ ।। 
धर्मादिकारणोद्भूतवासनाराशिसाक्षिता ।।
आत्मनोऽकारकस्यैव भोग इत्यभिधीयते ।। ४५० ।। 
जाग्रल्लोकं यतो हित्वा स्वप्नलोकं प्रपद्यते ।। 
तस्मादसङ्गोऽकर्ता च स्वयंज्योतिरितीक्ष्यताम् ।। ४५१ ।। 
आत्माविद्यैव मृत्युः स्यान्नित्यस्यापि मृतेस्ततः ।।
मृत्युर्वै तम इत्याह श्रुतिरप्यात्मनिह्नवात् ।। ४५२ ।।
स्वतोमृतस्य मरणं नाविद्यातो यतोऽन्यतः ।।
अविद्यामात्मनो मृत्युं तस्मादाहुर्विपश्चितः ।। ४५३ ।। 
प्राणोत्क्रान्तिनिषेधोक्तिर्यत आत्मावबोधतः ।।
सम्यग्ज्ञानस्य बाध्योऽर्थस्तस्मान्मृत्युरितीर्यते ।। ४५४ ।। 
रूप्यते यैरसौ मृत्युः कार्याणि करणानि च ।।
तानि रूपाणि भण्यन्ते मृत्योस्तस्य परात्मनः ।। ४५५ ।।
विषमस्थं यतः सर्वं प्राणव्यापत्तिकारणम् ।।
तुषाग्रामात्रमपि हि मृत्युः सर्वमिदं ततः ।। ४५६ ।। 
मौढ्यं जाड्यमविद्या स्यान्नित्यबुद्धात्मवस्तुनः ।।
अनात्मनि च तदृष्टं तेन मृत्युरिदं जगत् ।। ४५७ ।।
न हि प्रमाणतो मृत्युः शक्यो दर्शयितुं ततः ।।
रूपाणि मृत्योस्तेन स्युः कार्याणि करणानि च ।। ४५८ ।। 
अतिक्रामति तान्यात्मा जाग्रत्स्थानाश्रयाण्यतः ।।
क्रियाफलाश्रयाण्येष तस्माच्छुद्धो ध्रुवश्च सः ।। ४५९ ।। 
अस्ति शुद्धोे ध्रुवश्चाऽऽत्मा स चैक इति यत्स्थितम् ।।
अस्यैवार्थस्य दार्ढ्यार्थं पूर्वपक्ष उदीर्यते ।। ४६० ।। 
ननु धीव्यतिरेकेण धीसाक्षी नाधिगम्यते ।। 
धिया समान इत्येवं यः प्रागात्मोपपादितः ।। ४६१ ।। 
तत्सद्भावे न नो मानं प्रत्यक्षानुमयोर्यतः ।। 
किंचिदप्यस्ति तत्सिद्धिरतः स्यान्निष्प्रमाणिका ।। ४६२ ।। 
पूर्वधीव्यतिरेकेण तत्कालीना परा यथा ।।
न धीः प्रत्यक्षगम्यैवं नाऽऽत्मा प्रत्याक्षगोचरः ।। ४६३ ।। 
न चानुमानतस्तस्य सद्भावोऽप्यवधार्यते ।। 
सति धर्मिणि धर्माणां चिन्तेयमुपपद्यते ।। ४६४ ।। 
व्यङ्ग्यव्यञ्जकयोर्यत्तु सादृश्यभ्रमकारणात् ।।
तद्विवेकापरिज्ञानाद्युक्तं तच्चाभ्युपेयते ।। ४६५ ।। 
व्यङ्ग्यव्यञ्जकयोर्भेदस्तत्संबन्धाात्पुरा यतः ।।
प्रमान्तरोपलब्धोऽतः काममस्तु तयोर्भिदा ।। ४६६ ।। 
सादृश्यतस्त्वभिन्नोऽयमिति भ्रान्तिरियं मता ।।
तद्भेदस्योपलब्धत्वात्तद्योगात्प्रक्प्रमाणतः ।। ४६७ ।। 
धीरेव चित्स्वरूपेयं प्रथते ग्राहकात्मना ।।
तथा विषयरूपेण सैवैका प्रथते द्विधा ।। ४६८ ।। 
नातो धीव्यतिरेकेण प्रत्यगात्मोपलभ्यते ।।
प्रत्यक्षतोऽनुमानाद्वा यो धीसक्षीति भण्यते ।। ४६९ ।। 
यश्च पूर्वमुपन्यस्तो दृष्टान्तो भेदसिद्धये ।।
व्यङ्ग्यव्यञ्जकवद्भेदः साक्षिसाक्ष्यार्थयोरिति ।। ४७० ।। 
त्वदभ्युपगमादेव तदभ्युपगतं मया ।।
परमार्थेन तत्रापि नैव भेदोऽस्ति कश्चन ।। ४७१ ।। 
अवभासात्मकः कुम्भः क्षणमात्रस्थितिर्यतः ।।
अन्योऽन्यश्च प्रबन्धेन यतस्तवापि जायते ।। ४७२ ।। 
विज्ञानमात्रमथवा वस्तु स्यात्पारमार्थिकम् ।।
क्षणभङ्गि घटाभासं क्लृप्तानेकविशेषणम् ।। ४७३ ।। 
एवं च सति दृष्टान्तो भवतो नोपपद्यते ।।
सर्वस्य ज्ञानमात्रत्वात्तदन्यासंभवत्वतः ।। ४७४ ।। 
तस्यैव ज्ञानमात्रस्य ग्राहग्राहकलक्षणम् ।।
मलं प्रकल्प्य तत्स्वास्थ्यं शुद्धि व्याचक्षतेऽपरे ।। ४७५ ।। 
अभिन्नोऽपि हि बुद्ध्यात्मा विपर्यासितबुद्धिभिः ।।
ग्राह्यग्राहकसंवित्तिभेदवानिव लक्ष्यते ।। ४७६ ।। 
तस्यापि शुद्धरूपस्य शान्तिमन्ये प्रचक्षते ।।
मलवत्संवृतं रूपं यस्मात्तस्यापि कल्पितम् ।। ४७७ ।। 
आत्माद्यर्थे च संवादाभावाद्वाक्यस्य नेष्यते ।।
प्रत्यक्षवत्प्रमाणत्वं नापि प्रत्यक्षतो गतिः ।। ४७८ ।। 
अनुमानविरोधाच्च न नित्यात्मादिसंभवः ।।
प्रमान्तरविरोधेन न प्रमेहास्ति काचन ।। ४७१ ।। 
प्रत्यक्षस्यार्थसंवादादनुमित्यविरोधतः ।।
सौगतं दर्शनं पथ्यं दोषवत्त्वन्यदर्शनम् ।। ४८० ।। 
कल्पनेतरतः सर्वं सम्यङ्भिथ्येति मानतः ।।
सर्वशून्यस्य मोक्षत्वादनावृत्तिश्च सेत्स्यति ।। ४८१ ।। 
ग्राह्यग्राहकयोर्भेदो ननु भेदानुभूतितः ।।
भेदस्यैवं च मिथ्यात्वं प्रत्यक्षेणं विरुध्यते ।। ४८२ ।। 
ग्राह्यादिभेदवद्रूपं प्रत्यक्षं लिङ्गसंमतम् ।। 
एकस्योभयरूपत्वं पण्डितैः सुनिराकृतम् ।। ४८३ ।। 
ज्ञानाभेदात्तु तत्सिद्धिस्तदध्यासात्तथा परम् ।।
प्रथते भेदवज्ज्ञानं न क्वचिद्वस्तुसंश्रयात् ।। ४८४ ।। 
ग्राह्यग्राहकमित्येवं नैव तत्प्रथते यतः ।।
नीलपीतादिविज्ञानं नीलमित्येव तद्यतः ।। ४८५ ।। 
अतस्मिंस्तद्ग्रहात्सर्वं मिथ्या स्यात्सविकल्पकम् ।।
असंपृक्तस्य सम्यक्त्वं स्वरूपेणावभासते ।। ४८६ ।। 
ननु निज्ञानमात्रेऽस्मिन्सम्यङ्भिथ्यात्वधीगतिः ।।
निर्विकल्पे कथं ते स्याद्वद भेदोऽत्र किंकृतः ।। ४८७ ।। 
ज्ञानरूपं यथा शुद्धं क्षणं चैवावभासते ।।
विकल्पकं तथैव स्याद्विभागस्तेन दुष्करः ।। ४८८ ।। 
इदं मिथ्येति चैतस्मान्मिथ्यात्वस्य कथं ग्रहः ।।
विकल्पश्चेन्न मिथ्यात्वान्न चान्या गतिरस्ति वः ।। ४८९ ।। 
मिथ्यामिथ्याविकल्पो हि स्थायित्वे वस्तुनो भवेत् ।।
क्षणवादे विनष्टानां कस्य किं केन गृह्यते ।। ४९० ।। 
मैवं बाधात्तु मिथ्यात्वसिद्धिः स्यान्मृगतोयवत् ।। 
बाह्यस्याप्यग्रहो बाधान्न तु स्थिरतया मतः ।। ४९१ ।।
ननु ध्वस्तस्य मिथ्यात्वसिद्धिः कथमिहेष्यते ।।
नैवं दृष्टत्वतः सिद्धेर्दृष्टे नानुपपन्नता ।। ४९२ ।। 
बाह्यवादेऽपि मिथ्यात्वं ज्ञानबाधेन जायते ।।
स्थिरस्यैव हि मिथ्यात्वं न चेदं राजशासनम् ।। ४९३ ।। 
इत्यादिकल्पनाः प्रत्यगैकात्म्याज्ञानहेतुजाः ।।
विभीषिका इमाः सर्वा वेदवर्त्मानुगामिनाम् ।। ४९४ ।। 
विभीषिकानिषेधार्थमत्र प्रतिविधीयते ।।
बाह्यार्थवादिदोषोक्तिस्तत्र तावदिहोच्यते ।। ४९५ ।। 
स्वात्मावभास्यः कुम्भादिर्दीपादिश्चापि नान्यतः ।।
इत्यादेर्न्यायबाह्यत्वं यथा तदभिधीयते ।। ४९६ ।। 
स्वात्मावभास्यो बाह्योऽर्थ इत्येतदसमञ्जसम् ।। 
नानन्यव्यञ्जकत्वं स्याद्यस्मात्कुम्भादिवस्तुनः ।। ४९७ ।।
तमस्यवस्थितः कुम्भः स्वात्मना नावभासते ।।
तदन्यदीपयोगे तु नियमेनावभासते ।। ४९८ ।। 
संश्लिष्टयोरपि तयोरन्यत्वमिति निश्चयः ।।
संयोगे च वियोगे च विशेषस्य समीक्षणात् ।। ४९९ ।। 
अन्यत्वमेव विज्ञेयमालोकघटयोस्ततः ।।
रज्जुकुम्भादिवन्नैक्यं विशेषस्य समीक्षणात् ।। ५०० ।। 
ननु दीपः स्वमात्मानं स्वात्मनैवावभासयन् ।।
दृष्टो दीपप्रकाशार्थं न हि दीपान्तराहृतिः ।। ५०१ ।। 
नावभास्यत्वतुल्यत्वाद्दीपस्यापि घटादिभिः ।। 
घटवन्नाऽऽत्मनाऽऽत्मानं प्रकाशयति दीपकः ।। ५०२ ।। 
घटप्रदीपयोस्तावद्व्यङ्ग्यव्यञ्जकसंगतिः ।।
तदन्यात्मैकनिर्ग्राह्या प्रत्यक्षेणानुभूयते ।। ५०३ ।। 
व्यतिरिक्तात्मविज्ञानव्यङ्ग्यत्वं घटवन्न सः ।।
दीपो व्यभिचरत्यत्र तच्चाप्यनुभवाश्रयात् ।। ५०४ ।। 
एवं च सति दीपादेर्भिन्नजातीयचेतन -
व्यङ्ग्यत्वं घटवत्तावदवश्यंभावि गम्यताम् ।। ५०५ ।। 
ननु कुम्भादिवैधर्म्यं प्रदीपस्य समीक्ष्यते ।।
नाऽऽत्माभिव्यक्तये दीपो ह्यन्यमापेक्षते स्वतः ।। ५०६ ।। 
व्यनक्ति नाऽऽत्मनाऽऽत्मानं प्रदीपो घटवत्सदा ।।
स्वतो वा परतो वाऽस्य विशेषाभावहेतुतः ।। 
विशेषेऽसत्यसाध्वेतद्भवतोदाहृतं वचः ।। ५०७ ।। 
दीपस्य घटवद्यस्माद्भिन्नविज्ञानगम्यता ।।
घटाद्यर्थाविशिष्टैव यत्त्वेतदभिधीयते ।। ५०८ ।। 
दीपोऽयमात्मनाऽऽत्मानं व्यनक्तीति न तच्छुभम् ।।
प्रागूर्ध्वं तदभिव्यक्तेर्विशेषस्यासमीक्षणात् ।। ५०९ ।। 
प्रदीपासंनिधौ यद्वत्कुम्भस्य प्रसमीक्ष्यते ।।
संनिधौ च विशेषो न प्रदीपे तद्वदीक्ष्यते ।। ५१० ।।
आत्मत्वान्न हि दीपस्य कुम्भदेरिव संनिधिः ।।
असंनिधिर्वा न्याय्योऽयं भेदेऽसौ द्रव्ययोर्यतः ।। ५११ ।। 
एकाग्निव्यक्तेर्न यथा दाह्यदग्धृत्वसंगतिः ।।
द्वयोरपि समानत्वाद्व्याङ्ग्यव्यञ्जकता तथा ।। ५१२ ।। 
यत एवमतोऽसाधु भवतैतदुदाहृतम् ।।
अभिव्यनक्ति दीपोऽयमात्मनाऽऽत्मानमस्ववत् ।। ५१३ ।। 
विज्ञानमपि तद्भिन्नजातिचिद्ग्राह्यमिष्यताम् ।।
व्यञ्जकत्वाविशेषत्वाद्रविचन्द्रप्रदीपवत् ।। ५१४ ।। 
सचेत्यते यथा दीपो विज्ञानमपि तत्तथा ।।
संशयो निश्चयश्चायमित्येतच्चानुभूतितः ।। ५१५ ।। 
चिद्व्यङ्ग्यत्वे च बोधस्य साक्षादवधृते सति ।।
किं ग्राह्यज्ञानगम्यत्वं किंवा ग्राहकगम्यता ।। ५१६ ।। 
तत्र संदिह्यमानेऽर्थे यथालोकं विनिश्चितिः ।।
लोके सिद्धा च दीपादेर्भिन्नग्राहकगम्यता ।। ५१७ ।। 
ग्राहकग्रहणग्राह्यभावाभावविभागवित् ।।
ग्रहणादेश्च यो भिन्नः स आत्मेत्यवगम्यताम् ।। ५१८ ।। 
ननु ज्ञानादिगम्यत्वे ज्ञानाद्यन्तरसंश्रयात् ।।
अनवस्थेति दुर्वारा नैष दोषः कुतो यतः ।। ५१९ ।। 
स्वतो हि ग्राहकादीनां ग्राहकत्वादिसिद्धितः ।। 
ग्राहकाद्यन्तरापेक्षा नैव स्यादविशेषतः ।। ५२० ।। 
स्वमहिम्नैव चेन्न स्याह्राहकादि ततोऽन्यतः ।।
न स्यादतिशयाभावाद्ग्राहकाद्यन्तरादपि ।। ५२१ ।। 
ननु ज्ञानस्य तद्भिन्नग्राहकग्रहणे सति ।।
करणान्तरव्यपेक्षायामनवस्था प्रसज्यते ।। ५२२ ।। 
नियमाभावतो नासावनवस्था प्रसज्यते ।।
ग्राह्यग्राहकसंबन्धे नियमो न हि वीक्ष्यते ।। ५२३ ।। 
ग्राह्यग्राहकसंभिन्नं दीपवत्करणान्तरम् ।।
यथा सर्वत्र नैवं स्याद्ग्राह्यग्राहकसंगतौ ।। ५२४ ।। 
घटस्य दर्शनं तावत्प्रदीपादिपुरःसरम् ।। 
प्रदीपवीक्षणे नैव प्रदीपान्तरमार्गणम् ।। ५२५ ।। 
तस्मान्नैवानवस्थेह कथंचिदपि शङ्क्यते ।।
करणद्वारिका नापि ग्राहकद्वारिका तथा ।। ५२६ ।। 
ग्राहकाद्यतिरेकेण तद्विरुद्धात्मवस्तुनः ।। 
सद्भावं प्रागवोचाम प्रत्यक्षैकप्रमाणतः ।। ५२७ ।। 
प्रत्यक्षादनुमानाच्च तथा चैवाऽऽगमादपि ।।
ग्राहकाद्यतिरिक्तश्चित्सिद्धस्तत्साक्ष्यतः परः ।। ५२८ ।। 
लोकायतविचारेऽपि प्रत्यक्षैकप्रमाणतः ।।
स्वतोऽलुप्तदृशोऽस्तित्वं प्राक्साक्षात्प्रतिपादितम् ।। ५२९ ।। 
अन्तरेणापि मानानि प्रमातृत्वादिसाक्षितः ।।
कूटस्थदृष्टेरस्तित्वं प्रागपि प्रतिपादितम् ।। ५३० ।। 
बाह्यार्थवादिनि ध्वस्ते तद्वद्विज्ञानवाद्यथ ।।
ननु नास्त्येव बाह्योऽर्थ इति प्रत्यवतिष्ठते ।। ५३१ ।। 
ननु नास्त्येव बाह्योऽर्थो घटदीपादिलक्षणः ।।
विज्ञानव्यतिरेकेण तस्या मानासमीक्षणात् ।। ५३२ ।। 
यद्धि यद्व्यतिरेकेण वस्तु नेहोपलभ्यते ।।
तावदेवास्तु तद्वस्तु स्वप्नभूमिगवस्तुवत् ।। ५३३ ।। 
स्वप्नविज्ञाननिर्ग्राह्यं स्वप्नज्ञानातिरेकतः ।।
नास्ति वस्तु यथा तद्बज्जाग्रद्बाह्यार्थवस्त्वपि ।। ५३४ ।।
जाग्रत्कुम्भादिकं वस्तु जाग्रज्ज्ञानातिरेकतः ।।
न सत्यं ग्राह्यतः स्वप्नज्ञानग्राह्यघटादिवत् ।। ५३५ ।। 
एवं च सति विज्ञानव्यतिरेकेण कुम्भवत् ।।
अपि प्रतीचोऽसत्त्वं स्याज्ज्योतिषः स्थास्रुरूपिणः ।। ५३६ ।। 
बाह्यार्थेऽपहृते चैवं प्रदीपादेरसंभवात् ।। 
दृष्टान्तो भवतः कः स्यात्कामितार्थप्रसिद्धये ।। ५३७ ।। 
वस्त्वन्तराभ्युपगमाज्ज्ञानतो ज्ञानवत्त्वया ।।
दृष्टान्तोऽस्त्येव नो भूयान्न चेन्न भवतोऽप्यसौ ।। ५३८ ।। 
धीमानाज्ज्ञानमेवेदमभ्युपेत्य ततोऽपरम् ।।
जाग्रत्स्वप्नादिकं वस्तु तन्मिथ्येति निषिध्यते ।। ५३९ ।। 
भावो वा यदि वाऽभावो ज्ञानवन्माननिश्चितः ।।
नास्तीति ब्रुवतो लज्जा धार्ष्ट्यादेव न जायते ।। ५४० ।। 
अपि ज्ञानातिरेकेण बाह्योऽर्थोऽभ्युपगम्यते ।।
दीपकुम्भादिको बुद्धैर्ब्यवहारप्रसिद्धये ।। ५४१ ।। 
सर्वस्य ज्ञानमात्रत्वान्ननु नाभ्युपगम्यते ।।
मया ज्ञानातिरेकेण तन्मानासंभवादिह ।। ५४२ ।। 
ज्ञानं घटो दीप इति शब्दार्थज्ञानभित्तये ।।
अवश्यमभ्युपेयोऽत्र भेदो मानप्रमेययोः ।। ५४३ ।। 
प्रमाणं भवता वाच्यं भेदाभेदत्वसिद्धये ।।
नाऽऽवयोर्निष्प्रमाणोक्तं यतः संगच्छते सुधीः ।। ५४४ ।। 
मामेयसंगतिफलभित्त्यभ्युपगमस्त्वया ।।
कार्य ऐक्ये यतोऽमीषां व्यवहारो न सिध्यति ।। ५४५ ।। 
उपादित्सन्ति मानानि ह्यज्ञातार्थोपलब्धये ।।
अतोऽभ्युपेयोऽज्ञातोऽर्थः प्रमाणत्वप्रसिद्धये ।। ५४६ ।। 
न च प्रमाणतः सिद्धिरज्ञातत्वस्य शक्यते ।।
अन्योन्याश्रयतादोषः सत्येवं प्रसजेद्यतः ।। ५४७ ।। 
प्रमाणाच्च न तत्सिद्धिस्तस्य मानविरोधतः ।।
मानैश्चेदविरोधः स्यात्कुतोऽज्ञातत्वनिह्नुतिः ।। ५४८ ।। 
न स्वरूपेऽथवा स्वांशे मानमेयत्वसंभवः ।।
सर्वदाऽतिशयाभावाद्बोधाच्चाव्यतिरेकतः ।। ५४९ ।। 
प्रमाणं यदि विज्ञानं मेया नीलादिरूपता ।।
मिथस्तयोरपेक्षा का यत उक्तं प्रसिध्यति ।। ५५० ।। 
आकारतद्वतोर्भेदो यदि नामाभ्युपेयते ।। 
अस्तु कामं प्रमामेयसंगतिर्गम्यते कुतः ।। ५५१ ।। 
कार्यांशाद्यभिसंबन्धान्मानमेयत्वसंगतिः ।।
अन्यैव तु विभिन्नात्मा वस्तुनोर्मानमेययोः ।। ५५२ ।। 
मानांशो यस्य मेयः स्यान्मेयांशो वा भवेत्प्रमा ।।
संबन्धाभावतस्तस्य मानमेयौ न सिध्यतः ।। ५५३ ।। 
मानमेयत्वयो रूपं यस्मान्नैवेह गम्यते ।।
मानमेयत्वसंसिद्धिर्नातस्तत्रोपपद्यते ।। ५५४ ।। 
एकस्मिन्नपि चेन्मानमेयत्वादिप्रकल्पना ।।
साध्यानां साधनैकत्वादसाध्यासाधनात्मना ।। ५५५ ।। 
फलाना साधनानांं चं भेदाभावे प्रसज्यते ।।
शास्रोपदेशानर्थक्यं तत्कर्तुश्चापि मूढता ।। ५५६ ।। 
विज्ञानव्यतिरेकेण प्रतिवाद्यादिवस्तुनः ।।
त्वदभ्युपगतेर्भदः स्यात्प्रमाणप्रमेययोः ।। ५५७ ।।
न ज्ञानमात्रमेवेदं भवताऽप्यभ्युपेयते ।।
प्रतिवाद्यादिकं वस्तु तस्य दूष्यत्वकारणात् ।। ५५८ ।। 
प्रतिवाद्यादिदूष्यस्य न स्वांशांशित्वसंगतौ ।।
निराकर्तुमभिप्रायः सुमूढस्यापि जायते ।। ५५९ ।। 
भिन्नग्राहकसंवेद्यं घटदीपादि सद्ध्रुवम् ।।
जाग्रद्भूमिष्वतस्तस्य जाग्रत्स्थप्रतिवादिवत् ।। ५६० ।। 
संतत्यन्तरवद्यद्वा विज्ञानान्तरवत्तथा ।।
इत्येवमादि सौलभ्यं दृष्टान्तानामिहेष्यते ।। ५६१ ।। 
विज्ञानव्यतिरेकेण नातो विज्ञानवादिना ।।
कूटस्थदृष्टिरात्मैको निषेद्धुं शक्यते परः ।। ५६२ ।। 
ननु स्वप्ने न वस्त्वस्ति विज्ञानव्यतिरेकतः ।।
न जाग्रद्वस्तुवत्तत्स्याज्ज्ञानमात्रस्वरूपतः ।। ५६३ ।। 
विभागं लभते ज्ञानाज्ज्ञानवत्स्वप्नवस्तु चेत् ।।
स्वमहिम्नैव तत्सिद्धेः कथं नास्तीति भण्यते ।। ५६४ ।। 
ज्ञानस्यैवार्थरूपं तद्बोधवच्चेत्प्रकल्प्यते ।।
परमार्थसतोऽसत्त्वं किंमानमिति भण्यताम् ।। ५६५ ।। 
विज्ञानव्यतिरेकेण नीलादिविषयो यदि ।।
भावो वा स्यादभावो वा सोऽस्त्येवेति विनिश्चितिः ।। ५६६ ।। 
स्वप्नादौ भवतैवायं जाग्रद्वदनुभूयते ।।
घटादिज्ञानविषयः स कथं नेष्यते त्वया ।। १६७ ।। 
यद्वस्त्वनुभवप्राप्तं तच्चेन्नास्तीति भण्यते ।।
ज्ञानेऽपि स्यादनाश्वासस्तस्यानुभवसिद्धितः ।। ५६८ ।। 
ज्ञानादतिशयो यद्वन्नास्तीतीह तथैव सन् ।।
घटोऽन्यो ह्यनुभूतेः सन्नास्तीति कथमुच्यते ।। ५६९ ।। 
तदन्यकालासंदृष्टेरिति चेदसदुच्यते ।।
क्षणान्तरे क्षणादृष्टेरसत्त्वं वः प्रसज्यते ।। ५७० ।। 
हेमन्तेऽनुपलब्धत्वाद्गीष्मधर्मापनिहनुतिः ।।
प्रतिज्ञातुमशक्या स्यात्तथा शून्यत्वमापतेत् ।। ५७१ ।। 
देशकालादिगावस्थाभेदेनैवाखिलं यतः ।।
वस्तु सिद्धं जगत्यस्मिंस्तदपहनूयते कथम् ।। ५७२ ।। 
विज्ञानव्यतिरेकेण घटो नास्तीति जल्पतः ।।
नास्त्यर्थोऽपि कथं जीवेदस्त्यर्थविरहादिह ।। ५७३ ।। 
अस्त्यर्थवत्स्वमात्रेण नाभावोऽस्ति विना सता ।।
यथाऽस्ति तव विज्ञानमेवं कुम्भाद्यपीष्यताम् ।। ५७४ ।। 
अस्त्यर्थव्यतिरेके हि न किंचिदपि सिध्यति ।। ५७५ ।। 
अस्त्यर्थव्यतिरेकेण विज्ञानादि यदीष्यते ।।
अब्राह्मणादिवत्तत्स्यादसदेवेति निश्चितिः ।। ५७६ ।। 
प्रतिक्षणविनाशीनि द्रव्याणीत्यवगम्यताम् ।।
तेषामन्ते विनाशित्वात्प्रदीपादिविनाशिवत् ।। ५७७ ।। 
वैधर्म्येण च दृष्टान्तः प्रतिज्ञातार्थसिद्धये ।।
प्रतिसंख्यानिरोधोऽत्र सर्वं सुस्थं भवेत्ततः ।। ५७८ ।। 
अनुमानप्रयोगेऽस्मिन्प्रतिज्ञार्थः सुदुर्लभः ।।
आवृत्तिवीप्सासद्भावात्क्षणिकोक्तेः प्रमाणतः ।। ५७९ ।। 
अनेकव्यापृतिमती ह्यावृत्तिर्जगतीक्ष्यते ।।
एकस्मिन्देवदत्तादौ सा च बौद्धस्य नेष्यते ।। ५८० ।। 
निर्व्यापाराः सर्वभावाः क्षणिकाश्चेति निश्चितेः ।।
गतः प्रत्यागतश्चेति साऽऽवृत्तिः स्यात्सुदुर्लभा ।। ५८१ ।। 
नानार्थवाचिनां लोक आश्रयाश्रयिणामिह ।।
व्याप्तिः क्रियागुणाभ्यां या सा वीप्सेत्यभिधीयते ।। ५८२ ।। 
युगपत्साऽपि बौद्धस्य न कथंचन युज्यते ।। 
कर्तृक्रियादिसादृश्यात्साऽन्यत्वेऽपीति चेन्मतम् ।। ५८३ ।। 
भूयोऽपि भुञ्जते गेहे ब्राह्मणा इति दर्शनात् ।।
एतच्चानुपपन्नं स्यादुपचारपरिग्रहात् ।। ५८४ ।। 
मुख्यस्यासंभवे यस्मादुपचारो न युज्यते ।।
अभ्युपेतार्थहानं च तदभ्युपगमे सति ।। ५८५ ।। 
क्षणिकाः  सर्वसंस्कारा इत्याद्यभ्युपगम्यते ।।
क्षणिकाः  सर्वसंस्कारा इत्यादिवचनैरियम् ।।
वीप्सा व्याहन्यतेऽतश्च क्षणिकोक्तिर्न युज्यते ।। ५८६ ।। 
अथापि क्षणिकानीति मत्वर्थोऽत्र विवक्ष्यते ।।
सिद्धसाध्यत्वमेवं स्यादिष्टैव क्षणसंगतिः ।। ५८७ ।। 
स्थिरस्य वस्तुनोऽवश्यं निमेषक्षणलक्षणैः ।।
कालभागैर्भवेद्योग इति नः सिद्धसाध्यता ।। ५८८ ।। 
क्षणिकार्थस्तिरोभाव इति चेदभिधीयते ।।
अभ्युपेतार्थहानिः स्यात्तथाऽपीष्टं न सिध्यति ।। ५८९ ।। 
व्यक्तधर्मनिवृत्तिर्या कारणात्मतयेष्यते ।।
स्थिरस्य धर्मिणः सेह तिरोभावगिरोच्यते ।। ५९० ।। 
यद्युत्पन्नानि नश्यन्ति स्यात्तदा सिद्धसाध्यता ।।
यस्मादादिमतां नाशः सर्वैरेवाभ्युपेयते ।। ५९१ ।। 
यतो जनिमताऽवश्यं विनंष्टव्यं तदन्ततः ।।
तथाऽभ्युपगतार्थस्य हानिः स्याद्वो न संशयः ।। ५९२ ।। 
अथोत्पत्तिक्षणे नाशो भवताऽभ्युपगम्यते ।।
सर्गनाशौ तदैकस्मिन्काले प्रसजतो ध्रुवम् ।। ५९३ ।। 
ततश्च कार्यानुत्पत्तिर्यदि वा सर्वदाऽस्तिता ।।
तद्विरोधाविरोधाभ्यां ध्रुवं प्राप्नोत्यनीप्सिकतम् ।। ५९४ ।। 
विरुद्धयोश्च क्रिययोरिष्टत्वादेककर्तरि ।।
एककाले विरुद्धत्वात्सर्वलोको विरुध्यते ।। ५९५ ।। 
अथाज्ञातानि नश्यन्ति जायमानानि वेति चेत् ।।
तथाऽप्यसन्प्रतिज्ञार्थो न ह्यभावस्य नाशिता ।। ५९६ ।। 
काऽतिशीतिरजातस्य विनाशागमने सति ।। 
प्रतिज्ञापदयोश्चात्र विरोधः स्यात्परस्परम् ।। ५९७ ।। 
नश्यत्युत्पद्यमानोऽर्थ इत्येतन्मुग्धभाषितम् ।।
सर्वलोकविरुद्धत्वान्मानैश्चापि विरुध्यते ।। ५९८ ।। 
अथोत्पन्नस्य नाशोऽयं द्वितीये स्यात्क्षणे यदि ।।
प्रत्यभिज्ञामृते नायं प्रतिज्ञार्थः प्रसिध्यति ।। ५९९ ।। 
य एव जायते कर्ता स एवायं विनश्यति ।।
क्षणद्वये यथा स्थायी तद्वदस्तु क्षणान्तरे ।। ६०० ।। 
मतमुत्पद्यते नासौ नापि साक्षाद्विनश्यति ।। 
आदिमध्यान्तहेतूत्थविकल्परहितोऽपि वा ।। ६०१ ।। 
हेतुप्रतिज्ञयोः स्पष्टो विरोधः स्यात्तथा सति ।। ६०२ ।। 
मतमन्ते विनाशश्चेत्कोऽयमन्तस्त्वयोच्यते ।।
क्षणस्यान्तर्बहिर्वेति न तथाऽप्युपपद्यते ।। ६०३ ।। 
क्षणान्तश्चेद्भवेन्नाशः क्षणिकत्वं बिहन्यते ।।
क्षणान्तरेऽपि नाशोऽयं पूर्वाभावान्न युज्यते ।। ६०४ ।। 
उत्तरक्षण्मबिध्बस्तौ न हि पूर्वो नियुज्यते ।।
तस्मोत्तरत्रासद्भाबाद्भौव्यं च स्यात्तथा सति ।। ६०५ ।। 
आदिमध्यान्तभागत्वे निरंशत्वं च दुर्घटम् ।।
क्षणस्य संततौ चापि सिद्धसाध्यत्वमुच्यते ।। ६०६ ।। 
असतश्च समुत्पत्तावन्ते च क्षयसंगतेः ।।
द्विर्विनाशप्रसक्तिः स्यात्क्षणिकत्वं च हीयते ।। ६०७ ।। 
न चेदुत्पत्तिरसतो न विनाशः सतस्तथा ।।
कूटस्थवादसक्तिः स्यान्मिथ्यासंगतितस्तयोः ।। ६०८ ।। 
अन्त्यो नाशो महांश्चेत्स्यान्नाशः सातिशयो यतः ।।
विशेपाभावतो नैवं तस्यानतिशयत्वतः ।। ६०९ ।।
मत्वर्थानुपपत्तेश्च क्षणिकत्वाद्यसंभवः ।।
द्रव्यतन्नाशयोर्यस्मान्नैवेहास्त्येककालता ।। ६१० ।। 
न च नाशस्य कालोऽस्ति क्षणमध्ये तथा बहिः ।।
क्षणान्तरं बहिर्यस्मात्क्षणमध्ये ध्रुवत्वतः ।। ६११ ।। 
धन्यासीदिति दृष्टश्चेन्न लक्षणविरोधतः ।।
लक्षणे वर्तमानस्य कालस्य श्रवणं यतः ।। ६१२ ।। 
त्रिकाललक्षणार्थं चेदस्तीति यदि भण्यते ।।
तादर्थ्ये कारणाभावान्नैतदप्युपपद्यते ।। ६१३ ।। 
प्रत्यक्षेण विरोधाच्च न क्षणस्य विनाशिता ।।
प्रत्यक्षानुमयोर्नापि विरुद्धाव्यभिचारिता ।। ६१४ ।। 
सिद्धसाध्यत्वमथवा नङ्क्ष्यतीति मतं यदि ।।
क्षणिकत्वस्य हानिः स्यात्किं नश्छिन्नं तथा सति ।। ६१५ ।। 
अर्थक्रियादिलिङ्गेन विरोधित्वाच्च नेष्यते ।।
क्षणिकाः सर्वभावाः स्युरिति यत्प्राक्समीरितम् ।। ६१६ ।।
शाल्याद्युदूहनादि स्यादुत्पित्सोर्वा जनिस्तथा ।।
अर्थक्रिया न मानं वस्तेन चैव विरोधतः ।। ६१७ ।। 
क्षणिकत्वं न भावानां कथंचिदपि युज्यते ।।
नष्टेन नश्यता वाऽपि न शाल्याद्याहृतिक्रिया ।। ६१८ ।। 
संत्योत्पद्यमानैश्चेत्फलहेकत्वात्मभिर्भवेत् ।।
भावैरर्थक्रिया सर्वा यथा दीपादिभिस्तथा ।। ६१९ ।। 
उत्पित्स्वजातं सज्जातमनष्टं वाऽभ्युपेयते ।।
निनङ्क्षु नश्यन्नष्टं च प्रत्यभिज्ञामृते कथम् ।। ६२० ।। 
प्रबन्धेनार्चिषो धर्मा धर्मिण्यग्नौ व्यवस्थिते ।।
अर्थक्रियां वर्तमानाः कुर्युर्ग्रामाद्यवाप्तिवत् ।। ६२१ ।। 
दीपादिवदसंभाव्या भवतोऽर्थक्रिया यतः ।।
क्षणिकत्वे न सा युक्ता तद्धेतुविरहात्सदा ।। ६२२ ।। 
नानुत्पन्नस्य हेतुत्वमुदकाद्याहृतौ भवेत् ।।
उत्पित्सूत्पद्यमानाभ्यामसत्त्वात्तद्वदेव न ।। ६२३ ।। 
कूर्मलोमादिवत्तद्वन्नापि तत्स्याद्विनश्यता ।।
म्रियमाणो न शक्नोति पुत्रं जनयितुं क्वचित् ।। ६२४ ।। 
हेतुत्वं लभते नापि तथैवावस्थितः कचित् ।।
आ कार्यावसितेः स्थाने सिद्धान्तस्ते विनश्यति ।। ६२५ ।। 
विनाशक्रियया व्याप्तमुत्पन्नं चेद्विनश्यति ।।
फलहेतुप्रबन्धेनेत्येवं सुस्थमिदं भवेत् ।। ६२६ ।। 
संतानानुपपत्तेश्च नैवमप्युपपद्यते ।।
संतनोतीति संतानः कर्ता चेदभिधीयते ।। ६२७ ।। 
तस्य चैकत्वनाशित्वात्संतानो नोपपद्यते ।।
नाप्यपादानतः मध्येन्न वाऽधिकरणाश्रय़ात् ।। ६२८ ।। 
त चान्यस्मिन्विभक्त्यर्थे यथोक्तेनैव हेतुना ।। 
संतानो यदि धात्वर्थो भावश्चेदभिधीयते ।। ६२९ ।। 
भवितारमपेक्ष्यैव भावः सिध्येन्न सोऽन्यथा ।।
न चासौ लभ्यते तादृग्भविता हि विनश्वरः ।। ६३० ।। 
नित्यं भवितृतन्त्रत्वात्संतानस्याप्यनित्यता ।।
धातूपसर्गयोरर्थस्त्वत्पक्षे न च लभ्यते ।। ६३१ ।। 
नैकीभावो न विस्तारः क्षणिकत्वेऽस्ति युक्तिमान् ।।
अतीतानागतानां च मिथः कालासमागमात् ।। ६३२ ।। 
वर्तमानस्य चैकत्वात्संतानो नोपपद्यते ।।
संतानिभ्यश्च संतानोऽभिन्नो भिन्नोऽथवा द्विधा ।। ६३३ ।। 
अभेदेऽनित्यतासक्तिः स्थास्नुर्भेदे प्रसज्यते ।। 
कार्यकारणभावश्च न च वः स्यादभीप्सितः ।। ६३४ ।। 
भिन्नाभिन्नत्वपक्षोऽपि विरोधान्न च युज्यते ।।
स्वसिद्धान्तस्य च ध्वस्तिर्न च संगच्छते जनः ।। ६३५ ।। 
संतानिनां स्वसंतानाद्भिन्नाभिन्नत्वकल्पने ।।
वाच्या दोषा यथायोगं संतानार्थानुरोधतः । ६३६ ।। 
अवाच्यमिति पक्षश्चेन्मैवं तस्याप्यसंभवात् ।। 
अन्यानन्योभयात्मत्वकल्पने ह्यसदेव तत् ।। ६३७ ।। 
अवाच्यं यद्यनन्यत्वे ह्यन्यत्वे् वाच्यमेव तत् ।।
अथावाच्य़ं तदन्यत्व इतरत्रास्तु वाच्यता ।। ६३८ ।। 
अन्यानन्यत्वयोश्चात्र वाच्यावाच्यत्वयोस्तथा ।। 
परस्परविरोधित्वान्न स्यादेकत्र संगतिः ।। ६३९ ।। 
वाच्यं वा यदि वाऽवाच्यं कस्मादित्यभिधीयताम् ।।
परबुद्धौ समारोप्यमवश्यं वस्तु चेद्भवेत् ।। ६४० ।। 
न चावाच्यं भवत्पक्षे किंचिद्वस्त्वभ्युपेयते ।।
वक्त्यभावं भवान्यत्र तत्र वस्तुनि का कथा ।। ६४१ ।। 
तद्रूपं चेदवाच्यत्वं भवताऽभ्युपगम्यते ।।
नैवं साधारणत्वात्स्यात्पुद्गलादेरपीष्यते ।। ६४२ ।। 
अतोऽसाधारणं वाच्यं रूपं संतानवस्तुनः ।।
अथावाच्यत्वमेवास्य रूपमित्यभिधीयते ।। ६४३ ।। 
उक्तं तर्हि त्वया रूपं संततेर्घटरूपवत् ।। 
यदसाधारणं यस्य रूपं तत्तस्य भण्यते ।। ६४४ ।। 
ततश्चावाच्यमिति ते प्राप्ता स्वोक्तिविरुद्धता ।। 
तथा संतानविच्छिन्नकल्पनाऽपि न युज्यते ।। ६४५ ।। 
संतानस्याव्यवच्चित्तौ सर्वदैव प्रसज्यते ।।
सभागसंततिः सा हि नाविच्छेदमृते यतः ।। ६४६ ।। 
अनित्यत्वप्रसङ्गाच्च  न सती संततिर्भवेत् ।। 
इत्युक्तेन प्रकारेण संतानासंभवो ध्रुवः ।। ६४७ ।। 
फलहेतुनिषेधाच्चन युक्तं सर्वथा वचः ।।
संतत्या जायमानैस्तैरिति यदव्यहृतं पुरा ।। ६४८ ।। 
यच्च दीपप्रकाशादिक्रियावदिति चोदितम् ।।
साध्यार्थेन समानत्वात्तदप्युक्तमशोभनम् ।। ६४९ ।। 
अर्थक्रिया यथा नास्ति रथादेरुक्तहेतुतः ।।
दीपादेरपि नैवासावस्ति तेनैव हेतुना ।। ६५० ।। 
क्षणिकत्वां यथा नास्ति रथादेर्येन हेतुना ।। 
दीपादेरपि तेनैव क्षणिकत्वाद्यसंभवः स ।। ६५१ ।। 
एककालौ मतौ यच्च नाशोत्पादौ तुलान्तवत् ।।
अहेतुफलतासक्तेर्न चैतदुपपद्यते ।। ६५२ ।। 
जनकव्यापृतेः पश्चाज्जान्यो निष्पद्यतेऽङ्कुरः ।।
कार्यकारणताभेदस्तयोः स्याद्भिन्नकालतः ।। ६५३ ।। 
न चेत्कारकभेदोऽत्र कालभेदोऽथवेक्ष्यते ।। 
कुतो हेतुफलत्वं स्यात्सव्येतरविषाणवत् ।। ६५४ ।। 
न च हेतुफलत्वं स्यादेककालीनयोस्तयोः ।।
वैनाशिकेन सत्त्वेन त्वयाऽभ्युपगमात्तयोः ।। ६५५ ।। 
न विकारो न चाऽऽरभ्यं बौद्ध कार्यमसंभवात् ।। 
विकारे सांख्यसिद्धान्त आरम्भेऽत्यन्तभिन्नता ।। ६५६ ।। 
सत्त्वाद्विनिष्ठितार्थश्च सत्स्रोतोन्तरनिष्ठितः ।।
घटस्तम्भादिवन्नापि मृद्वत्परिणमेत्स्वयम् ।। ६५७ ।। 
नापि चाऽऽरभते कार्यं पुरतः कुम्भकारवत् ।।
असत्त्वान्न द्वयं तेऽस्ति साख्यकारणादपक्षवत् ।। ६५८ ।। 
इत्यादिदूषणान्यत्र वक्तव्यानि सहस्रशः ।।
न च प्रमाणसद्भावः सर्वस्य ज्ञानमात्रतः ।। ६५९ ।। 
शून्यत्वमपि नैव स्यादेतस्मादेव कारणात् ।।
अहंप्रत्ययगम्यत्वमेकत्वादात्मनो न च ।। ६६० ।। 
अंशाशित्वेऽपि नैव स्यात्पूर्वोक्तादेव कारणात् ।।
क्षणभङ्गे च भावानां प्रत्यभिज्ञाद्यसंभवः ।। ६६१ ।। 
पूर्वदृष्टे पुनः सोऽयमिति बुद्धिर्न युज्यते ।। ६६२ ।। 
भेदः स एवायमिति कालरूपादिभेदतः ।।
यदि नाम तथाऽप्यैक्यं तयोरनुभवाश्रयात् ।। ६६३ ।। 
सादृश्यात्प्रत्यभिज्ञानं कृत्तकेशनखादिवत् ।।
इति चेन्नैतदेवं स्यात्सादृश्यासंभवात्तव ।। ६६४ ।। 
सादृश्यासंभवश्चापि सर्वस्य क्षणिकत्वतः ।। 
नाप्यनेकार्थदर्श्यस्ति सादृश्यं स्याद्यतस्तव ।। ६६५ ।। 
सादृश्यान्न च केशादौ स एवायमितीक्षणम् ।।
केशादिजातेरेकत्वाद्धीरियं तन्निबन्धना ।। ६६६ ।। 
न हि लूनोत्थितेष्वेषु विना जातिसमाश्रयम् ।।
त एवामी इति मतिः कस्याचिद्व्यक्तिहेतुजा ।। ६६७ ।। 
अभ्रान्तस्य हि केशादौ य़दा सदृशधीस्तदा ।।
पूर्ववालैरिमे वालाः सदृशा इति जायते ।। ६६८ ।। 
त एवामी इति मतिर्जायते न तु कस्यचित् ।।
एकजातिनिमित्ताऽतः प्रत्यभिज्ञेयमिष्यते ।। ६६९ ।।
प्रत्यक्षं च तदेवेदमित्येतद्वस्तुकर्मकम् ।। 
उल्लिखज्जायते साक्षादतीतेऽहन्यधर्मकम् ।। ६७० ।। 
इदमेव तदेवेदमित्येषोऽनुभवो दृढः ।।
प्रत्यक्षो बाध्यते नायमनुमानेन केनचित् ।। ६७१ ।। 
प्रत्यक्षेण विरोधे हि लिङ्गमाभासतां व्रजेत् ।।
यतोऽतो नानुमानेन प्रत्यक्षस्यास्ति बाधनम् ।। ६७२ ।। 
विज्ञातपूर्वकुम्भस्य पुनः कुम्भान्तरेक्षणे ।।
सादृश्यप्रत्ययो युक्तो न त्वसौ क्षणिकात्मसु ।। ६७३ ।। 
पूर्वं दृष्ट्वाऽपि चेत्तिष्ठेद्यावदागामिदर्शनम् ।।
सादृश्यधीप्रसिद्ध्यर्थमित्यभ्युपगमेऽपि च ।। ६७४ ।। 
सिद्धा सादृश्यधीरेवं क्षणिकत्वं तु नस्यति ।।
स्वरूपमात्रसंबोधि नाऽऽत्मनोऽपि क्षयोदयौ ।। ६७५ ।। 
ज्ञानं प्रत्यभिजानाति ध्वंसित्वान्नापि तापरम् ।।
सादृश्यक्षणिकत्वे द्वे त्वदिष्टे न प्रसिध्यतः ।। ६७६ ।। 
न च स्मृतिस्तदेवेदमित्येवमनुभूतितः ।।
वस्तूल्लेखी ह्यनुभवो नीलरक्तोत्पलादिवत् ।। ६७७ ।। 
नीलोत्पलानुभववत्तदेवेदमितीक्षणम् ।।
अपूर्वार्थपरिच्छेदात्स्मृतिर्नातो भवेदियम् ।। ६७८ ।। 
मिथोविभिन्नरूपत्वात्सादृश्यं चेह दुर्घटम् ।।
तदेवेदमिति मतौ वियन्नकुलयोरिव ।। ६७९ ।। 
असाधारणरूपेण विभिन्नानां परस्परम् ।।
क्षणानां क्षणिकानां वः सादृश्यं केन हेतुना ।। ६८० ।। 
तेनेदं सदृशं वस्तु त्विति चापि न युक्तिमान् ।।
व्यपदेशः पदार्थानां क्षणिकत्वात्स्वभावतः ।। ६८१ ।। 
इदं दृष्टमदोऽद्राक्षणिति दैवोपपद्यते ।।
व्यपदेशः स्वभावेन व्य़पदेष्टुर्विनष्टतः ।। ६८२ ।। 
व्यपदेशक्षणाभावात्पूर्वदृष्टैव संक्षयात् ।।
उत्तरानभिसंबन्धाद्व्यपदेष्टुः कुतो भवेत् ।। ६८३ ।। 
व्यपदेशो विना योगमतीतानागतार्थयोः ।।
तत्स्थास्नुत्वाभ्युपगतौ क्षणिकत्वं विनश्यति ।। ६८४ ।। 
जात्यन्धवन्न चादृष्ट्वा कश्चिद्व्यपदिशेदिह ।।
सादृश्यधिषणां चेह न कश्चित्कर्तुमर्हति ।। ६८५ ।। 
प्रमाणविरहात्सिद्धा सेयमन्धपरंपरा ।।
रक्ताम्वराणां सिद्धान्तस्तथाऽभ्युपगमात्स्वयम् ।। ६८६ ।। 
निरोधकाले चित्तस्य वासकत्वं न युज्यते ।। 
क्षणिकत्वादसंबन्धात्संतानान्तरबुद्धिवत् ।। ६८७ ।। 
अकृताभ्यागमो दोषः कृतनाशश्च ते भवेत् ।।
तस्माद्यः कर्मणां कर्ता स भुङ्के कर्मणः फलम् ।। ६८८ ।। 
यस्मिन्नेव तु विज्ञान आहिता कर्मवासना ।।
फलं तत्रैव संताने कार्पासे रक्तता यथा ।। ६८९ ।। 
इत्यस्मिन्नपि सिद्धान्ते प्रसङ्गो न निवर्तते ।।
संतानिव्यतिरेकेण यस्मान्नैव स विद्यते ।। ६९० ।। 
संतानिनस्तु संस्कारा विद्यन्ते परमार्थतः ।।
मिथश्चासंगतेस्तेषामतो दोषान्न मुच्यते ।। ६९१ ।। 
मानाभावान्न चेदिष्टा संततिर्येह कल्पिता ।।
दोषोक्तिमात्रतस्तर्हि न पक्षः सिद्धिमश्नुते ।। ६९२ ।। 
कार्पासबीजसंस्थैव योक्ता रक्तादिवासना ।।
स्वाकारकार्यकृत्सैव न कार्यं कार्यकृन्मतम् ।। ६९३ ।। 
मिथः क्षणानां संबन्धः शृङ्गलाकटकादिवत् ।। 
सादृश्यव्यपदेशादि सर्वं सुस्थं भवेत्ततः ।। ६९४ ।। 
इत्येवं चेन्न तद्युक्तं क्षणिकत्वस्य हानितः ।। 
क्षणत्रयस्य संव्याप्तेः शृङ्गलाकटकादिवत् ।। ६९५ ।। 
मम तवेत्यवच्छेदव्यवहारश्च त्रुट्याति ।।
संबन्धाभावतस्तेषां क्षणानामपरस्परम् ।। ६९६ ।। 
ज्ञानस्य च विशुद्धस्य स्वसंविन्मात्ररूपिणः ।।
अन्यस्य तादृशोऽभावात्कुतो दुःखादिसप्लुतिः ।। ६९७ ।। 
न चानेकस्वभावांशवत्त्वं ज्ञानस्य संमतम् ।।
स्वच्छैकरूपतस्तस्य दाडिमादिफलं यथा ।। ६९८ ।। 
प्रमेयत्वानुभूतेश्च न विज्ञानांशता तथा ।।
अनित्यदुःखशून्यादेः पृथुबुध्नादिरूपवत् ।। ६९९ ।। 
ज्ञानमात्रमिदं सर्वं न ज्ञेयं विद्यते पृथक् ।।
स्वप्नादिज्ञानदृष्टान्तात्प्रत्ययत्वादिहेतुतः ।। ७०० ।। 
प्रतिज्ञाहेतुदृष्टान्तभेदस्तावत्परस्परम् ।।
ज्ञानमात्रस्वभावत्वाद्भवता नाभ्युपेयते ।। ७०१ ।। 
पक्षश्चायं प्रमाणेन प्रत्यक्षेण विरुध्यते ।।
शरीराद्देशभेदेन भासन्तेऽर्था घटादयः ।। ७०२ ।। 
अभ्रान्तं चेन्द्रियज्ञानं तेषु चैवोपजायते ।।
भिन्नाभिन्नविकल्पार्हं त्वत्प्रत्यक्षं च नेष्यते ।। ७०३ ।। 
दूरे स्थितं प्रपश्यामि यन्न दृष्टमिदं तथा ।।
एवंप्रकारं प्रत्यक्षं स्वसंवेद्यं न बाध्यते ।। ७०४ ।। 
दुःखाद्यात्मकमेवेदं विज्ञानं चेत्त्वयोच्यते ।।
तद्वियोगाद्विशुद्धं तदिति वः कल्पना कथम् ।। ७०५ ।। 
यतः संयोनिनिर्मुक्तौ वस्तु शुद्धमिहेष्यते ।।
स्वरूपस्य तु निर्मुक्तौ किमन्यदवशिष्यते ।। ७०६ ।। 
स्वाभाविकगुणध्वस्तौ रागाद्यागन्तुकात्मता ।। 
दृष्टा पुष्पेष्विति वचो यच्चापि समुदाहृतम् ।। ७०७ ।। 
सम्यङ्निरस्तं तत्पूर्वं वियोगाच्चापि लिङ्गतः ।।
संयोगपूर्वता तस्य लिङ्गयते मेषयोरिव ।। ७०८ ।। 
द्रव्यान्तराच्छादनाद्वा सहजस्याप्यनीक्षणम् ।।
तद्द्रव्यसंक्षये यस्मात्पूर्ववत्सहजेक्षणम् ।। ७०९ ।। 
ग्राह्यग्राहकरूपेण यच्चापि मलकल्पनम् ।।
अन्यसंसर्ग्यभावात्तत्तुषकण्डनवद्वृथा ।। ७१० ।। 
फलाश्रयस्व चाभावान्निर्वाणादि स्वलक्षणम् ।।
फलं च घटते नेह युक्तिभिः शाक्यपुङ्गवे ।। ७११ ।। 
शल्यविद्धस्य तच्छल्यनिष्कर्षोत्थं सुखं फलम् ।।
शल्यविद्धमृतौ कस्य फलं स्यादिति कथ्यताम् ।। ७१२ ।। 
न संयोगो वियोगो वा यस्य केनचिदिष्यते ।।
विनाशतः स्वतस्तस्य कीदृशी फलसंगतिः ।। ७१३ ।। 
भवत्पक्षेऽपि तुल्यं चेन्नाविद्यामात्रहेतुतः ।।
कारकादिविभागस्य वस्तु पूर्णं स्वतो यतः ।। ७१४ ।। 
पुरुषार्थात्मकं वस्तु कूटस्थं तत्स्वतो यतः ।।
अविद्यया तथाभूतं तद्ध्वस्तौ किमपेक्षते ।। ७१५ ।। 
अनुमानेन तादृक्षं वस्तु प्राकप्रतिपादितम् ।।
न चानुमाने दोषोऽपि तत्र कश्चिद्विभाव्यते ।। ७१६ ।। 
सहोपलम्भसंस्कारात्पुनर्धीर्यैकदर्शनात् ।।
साऽनुमा संभवस्तत्र व्यभिचारस्य चेन्न हि ।। ७१७ ।। 
ननु चाव्यभिचार्येव संबन्धो गमको भवेत् ।।
सहोपलम्भमात्रेण न यतः पितृसूनुवत् ।। ७१८ ।। 
अस्त्वेवं शङ्क्यते नो चेद्व्यभिचारः स्वगोचरे ।।
प्रार्थ्यते व्यभिचारो हि जाताशङ्के न गोचरे ।। ७१९ ।। 
सहोपलम्भमात्रेण सा तु सर्वत्र जायते ।।
धियो नो विषये शङ्का व्यभिचारानुसारिणी ।। ७२० ।। 
तदाशङ्कानिवृत्त्यर्थमतः कार्यं प्रयत्नतः ।।
साध्याभावेन तद्धेतोरभावपरिमार्गणम् ।। ७२१ ।। 
साध्याभावे कथं हेतोरभाव इति कथ्यताम् ।।
ज्ञानलक्षणसंप्राप्तावथवाऽप्यविशेषतः ।। ७२२ ।।
यदि मालक्षणाप्तस्य साध्याभावादि भण्यते ।।
तदा भ्राष्ट्राद्यदूरस्थे साध्याभावादि सज्जते ।। ७२३ ।। 
प्रत्यक्षगोचरे साध्य़ाभावश्चेत्प्रतिपाद्यते ।।
प्रत्यक्षेणैव सिद्धत्वादनुमैवं वृथा भवेत् ।। ७२४ ।। 
अधित्यकादौ देशे तु ह्युपलब्धेरसंभवात् ।।
मा भूदग्न्याद्यभावेऽपि कदाचिद्धूमसंभवः ।। ७२५ ।। 
यद्येवमन्वयोऽप्यत्र नैव प्राप्नोति तत्कथम् ।।
अन्यत्र यदि नाम स्याद्धूमभावेऽग्निभावता ।। ७२६ ।। 
दर्शनादस्तु सा कामं दर्शनाधीनसिद्धितः ।।
अधित्यकादौ देशे तु यावत्साक्षान्न दर्शनाम् ।। ७२७ ।। 
तावन्नावसितुं शक्यं भवितव्यमिहाग्निना ।।
इति धूमोपलम्भत्वाद्धाष्ट्रधूमोपलम्भवत् ।। ७२८ ।। 
इदं तावद्वदत्वत्र लिङ्गलक्षणतत्त्ववित् ।।
धूमादिलिङ्गेनेहार्थो भवता कोऽनुमीयते ।। ७२९ ।। 
नाग्निस्तस्य प्रसिद्धत्वान्नापि देशः प्रसिद्धितः ।।
न च संबन्धमात्रं स्याद्यथोक्तादेव कारणात् ।। ७३० ।। 
तस्मान्नैवानुमा नाम मानं युक्तिमदिष्यते ।।
मेयाभावादिति प्राप्तावत्र प्रतिविधीयते ।। ७३१ ।। 
सहोपलब्धिसंस्कारवशाद्धूमादिदर्शनात् ।। 
अग्न्यादौ विप्रकृष्टेऽर्थे निश्तिता जायते मतिः ।। ७३२ ।। 
लिङ्गात्तावदिदं ज्ञानं जातं बाधकवर्जितम् ।।
उत्पन्नत्वात्तदुत्पन्नं नानुत्पन्नं कथंचन ।। ७३३ ।। 
जातं किमविनाभावसंबन्धेनेदमीदृशम् ।।
किंवा नेति परीक्षेयं जातत्वात्स्यादपार्थिका ।। ७३४ ।। 
सर्वथा फलवज्ज्ञानं जातत्वान्न तदन्यथा ।।
तस्मात्प्रत्यक्षवत्किंचिद्व्यभिचारकृद़ञ्जसा ।। ७३५ ।। 
यावन्नेक्षामहे तावन्नाप्रमाणमितीर्यते ।।
तदपह्नवमानस्य तवात्यन्तमसंभवात् ।। ७३६ ।। 
अत्राऽऽह यदि विज्ञानजन्ममात्रात्प्रसिध्यति ।।
प्रतिज्ञामात्रतः सिद्धेर्वृथा स्याद्धेतुकीर्तनम् ।। ७३७ ।। 
बाढमेवं भवेदेतदाशङ्काकारणं न चेत् ।।
किंचित्तत्रोपलभ्येत ह्यनवद्यं भवेद्वचः ।। ७३८ ।। 
पुरुषादिनिमित्तस्तु जायते यत्र संशयः ।।
अन्वयव्यतिरेकाभ्यां हेतोः स्यात्तत्र निश्चयः ।। ७३९ ।। 
उत्पन्न एव ज्ञानेऽतस्तत्संदेहनिवृत्तये ।।
अन्वयव्यतिरेकौ स्तो न ताभ्यामनुमेयधीः ।। ७४० ।। 
संदेहनिर्णयादन्यत्स्वभावादि यदुच्यते ।।
तस्यानुमित्यनङ्गत्वात्प्राप्तं तत्तुषकण्डनम् ।। ७४१ ।। 
अविनाभावसिद्ध्यर्थं नन्विदं वर्ण्यते त्रयम् ।।
त्रिष्वेव त्वविनाभावाद्भद्रं तैरपि कीर्तितम् ।। ७४२ ।। 
स्वभावादविनाभावे स्यादौष्ण्यस्याग्निलिङ्गता ।।
स्वभावोऽथाविनाभावात्कार्ये प्राप्ता स्वभावता ।। ७४३ ।। 
औष्ण्यस्वभावो दृष्टोऽग्निस्तस्यान्यत्राऽपि दर्शनात् ।।
क्षितितोयाग्निमरुतां दृष्टा स्पर्शस्वभावता ।। ७४४ ।। 
मतं चेदस्वभावोऽसौ यो नैकार्थप्रवृत्तिमान् ।।
धवादावपि तद्वृत्तेर्वृक्षात्मा शिंशपा न हि ।। ७४५ ।। 
शिंशपा वृक्ष एवेति ह्यविनाभावकारणात् ।। 
क्षणिकत्वं न भावानां स्वभावः स्यात्तथा  सति ।। ७४६ ।।
तस्यानेकार्थशायित्वादहेतुत्वं प्रसज्यते ।। ७४७ ।।
क्षणिकत्वं यदैकस्य तदाऽसाधारणात्मता ।।
हेतोः साधारणात्मत्वं यदाऽनेकस्य तन्मतम् ।। ७४८ ।। 
अग्नेर्धूमाच्च धूमस्य कार्यत्वस्य समीक्षणात् ।।
अनैकान्तिकता हेतोः कार्यत्वस्येह सज्जते ।। ७४९ ।। 
यदि नाम सदा स्पर्शो वाय्वादावपि वर्तते ।। ७५० ।। 
नैतावता भवेल्लोके गौरस्पर्शस्वभाविका ।।
भुवो हि स्पर्शवत्त्वस्य लोकेऽस्मिन्सुप्रसिद्धितः ।। ७५१ ।। 
किंचाप्यव्यभिचारेण स्वभावत्वं विवक्षतः ।।
स्वभावान्नैव संसिध्येद्वस्तुनोऽव्यभिचारिता ।। ७५२ ।। 
त्रिष्वेव त्वविनाभावादिति यद्धर्मकीर्तिना ।।
प्रत्यज्ञायि प्रतिज्ञेयं हीयेतासौ न संशयः ।। ७५३ ।। 
तथैवाव्यभिचारेण स्वभावत्वं विवक्षतः ।।
पुरैवाव्यभिचारस्य संसिद्धेः किं ततोऽपरम् ।।
स्वभावहेतुना साध्यं वदं यत्ते विवक्षितम् ।। ७५४ ।। 
अग्नेश्चाव्यभिचारित्वात्कार्यस्यापि स्वभावता ।।
धूमस्याऽऽप्नोति भेदो वा द्वयोर्हेत्वोर्निवर्तते ।। ७५५ ।। 
कार्यत्वेऽपि च धूमादेर्न सोंऽशोऽनुमितौ मतः ।।
व्यभिचाराच्छराच्छृङ्गाच्छरस्योत्पत्तिरीक्ष्यते ।। ७५६ ।। 
कार्यत्वान्नैव धूमादिरेति निश्चयहेतुताम् ।।
व्यभिचारहेत्वसद्भावादग्नेर्हेतुत्वमेत्यसौ ।। ७५७ ।। 
अनेककारणं कार्यं यस्माद्दृष्टं शरादिकम् ।।
तस्मादव्यभिचारेण कार्यमप्येति हेतुताम् ।। ७५८ ।। 
अपेक्षाऽप्यत्र लिङ्गोक्तेः कार्यादौ नैव जायते ।।
अकार्यश्चास्वभावश्च नालिङ्गं कृत्तिकोदयः ।। ७५९ ।। 
कृत्तिकात्वादिति ह्युक्तेर्नैव कार्यस्वभावयोः ।।
अपेक्षा जायते किंतु ह्यन्वयेतरमात्रतः ।। ७६० ।। 
अकार्यत्वास्वभावत्वादविनाभावमात्रतः ।।
उदयः कार्तिको लिङ्गं प्रत्यासत्तेर्भवेद्ध्रुवम् ।। ७६१ ।। 
रौहिणस्योदयस्यातो न स्वभावाद्यपेक्षते ।।
यतोऽतो न स्वभावादेर्हेतुत्वमुपपद्यते ।। ७६२ ।। 
नाऽऽत्मनि स्यात्स्वशब्दोऽत्र विरुद्धा स्वात्मनि क्रिया ।।
कार्यस्यापि स्वभावत्वं भवेदात्मीयवाचके ।। ७६३ ।।
किमात्मैव स्वशब्देन किं वेहाऽऽत्मीय उच्यते ।।
स्वभाव आत्मनो भाव इति चेद्भवतो मतम् ।। ७६४ ।। 
स्व एवाऽऽत्मा स्वभावश्चेत्तदाऽन्यस्य ह्यसंभवात् ।।
व्यतिरिक्तस्य मेयस्य स्यादात्मैवाऽऽत्मनोऽनुमा ।।
तथाच पक्षहेत्वादेरनन्यत्वं प्रसज्यते ।। ७६५ ।। 
अथ स्वस्य स्वभावश्चेदात्मीयोऽर्थो विवक्षितः ।।
आत्मीयः शिखिनो धूमस्तस्यापि स्यात्स्वभावता ।। ७६६ ।। 
संवित्तिभावयोर्भेदो यथैवं तदभावयोः ।।
न भेदोऽनुपलब्धिर्वो नातो लिङ्गं कथंचन ।। ७६७ ।। 
एवं लौकिकतादात्म्यतदुत्पत्ती प्रतीरितम् ।।
अथ स्वप्रक्रियाक्लृप्तं स्वभावादि परीक्ष्यते ।। ७६८ ।। 
अन्यापोहनपक्षेऽपि शब्दव्यावृत्तिभेदतः ।।
न हेतोः स्यात्स्वभावत्वं क्रियात्वं च न विद्यते ।। ७६९ ।। 
वृक्षोऽयं शिंशपेत्यत्र त्वतृक्षार्थविविक्तकम् ।।
वृक्षव्यक्तिषु सर्वत्र रूपमस्ति किलेदृशम् ।।
अशिंशपाविविक्तं च तद्वदेवाभिधीयते ।। ७७० ।। 
तत्रावृक्षविविक्तेऽर्थे संकेतो वृक्षसंज्ञया ।।
अशिंशपाविविक्ते च संकेतः शिंशपेति च ।। ७७१ ।। 
वृक्षोऽयं शिंशपेयं च भवेद्व्यवहृतिस्ततः ।। 
शब्दार्थारोपणेनैव सविकल्पधियो जनिः ।। ७७२ ।। 
शब्दार्थापोहयोर्लिङ्गे ज्ञेया गमकगम्यता ।।
स्वभावकार्ये लिङ्गे स्तः स्वाभाव्यादि च लिङ्ग्यते ।। ७७३ ।। 
न तत्र तावद्विज्ञानं तद्ग्राह्येऽस्तीह वस्तुनि ।। 
स्वभावो वाऽथवा कार्यं विकल्पोऽयं मतो यतः ।। ७७४ ।। 
न वस्तुस्पृग्विकल्पत्वाच्छब्दालम्बनमात्रतः ।।
शब्दाः सन्तः कथं तेऽर्था ह्यर्हन्ति भवितुं क्वचित् ।। ७७५ ।। 
स्वभावकार्यतासिद्धिरनुमानसमाश्रयात् ।।
ताभ्यां चाप्यनुमासिद्धिरेवमन्योन्यसंश्रयः ।। ७७६ ।। 
अशिंशपानिवृत्तिर्हि न स्वभावो भवेद्यतः ।।
अवृक्षापोहरूपस्य तयोरत्यन्तभेदतः ।। ७७७ ।। 
अप्यधूमनिवृत्तिश्चानग्निव्यावृत्तिरूपिणः ।।
न कार्यं स्यात्स्वभावो वा तयोरत्यन्तभेदतः ।।
तद्व्यक्तेरग्निकार्यत्वान्न सा कार्यं भवेदतः ।। ७७८ ।। 
अथान्यापोहवद्वस्तु गम्यं गमकमेव च ।।
वक्तव्यं तत्र किं मानमदृष्टौ न त्रिरूपता ।। ७७९ ।। 
अशिंशपानिवृत्त्यात्मरूपं वस्त्वे चेन्मतम् ।।
अवृक्षापोहरूपं च तयोर्गमकगम्यता ।। ७८० ।। 
अशिंशपानिवृत्यात्म स्वभावाद्गमकं भवेत् ।।
अवृक्षात्मनिवृत्त्यात्म गम्यं च स्यात्तदेव तु ।। ७८१ ।। 
स्वपक्षसिद्धयेऽप्येवं क्लिश्यतोऽपि न सिध्यति ।। 
पक्षोऽयं बुद्धभक्तस्य यथा तदभिधीयते ।। ७८२ ।। 
अशिंशपानिवृत्तिर्वः कुतोऽज्ञायि प्रमाणतः ।। ७८३ ।।
प्रत्यक्षेण न तावत्सा तस्य सद्वस्तुमानतः ।।
लिङ्गान्तरस्य चाभावान्नापि लिङ्गात्प्रसिध्यति ।। ७८४ ।। 
उपलप्स्यामहे शब्दादेवैनामिति चेन्मतम् ।।
अनादिमद्व्यवहृतेः संबन्धस्य च सिद्धितःस।। ७८५ ।। 
किंमानपूर्वकोऽस्यार्थसंबन्ध इति नोच्यते ।।
सिध्यत्येवं भवत्पक्षो दोषोऽपि स्यादनीप्सितः ।। ७८६ ।। 
एवं यतोऽभ्युपगतौ लिङ्गं स्याच्छब्द एव तु ।।
न स्वभावोऽथवा कार्यं प्रतिज्ञा च मृषा भवेत् ।। ७८७ ।। 
त्रिष्वेव त्वविनाभावादिति योक्ता प्रयत्नतः ।।
प्रतिज्ञार्थस्य संत्यागो न युक्तः शाक्यभिक्षुभिः ।। ७८८ ।। 
ननु चाशिंशपाद्यर्थविविक्तोऽर्थः प्रतीयते ।।
शब्दादेव तु तज्ज्ञानादवृक्षार्थमतिर्भवेत् ।। ७८९ ।। 
अशिंशपानिवृत्तिर्या काऽसाविह भवन्मता ।।
नाभावोऽसौ यतोऽभावो मतो वोऽनुपलब्धितः ।। ७९० ।। 
शिंशपानुपलब्धिश्चेदन्यव्यावृत्तिरूपतः ।।
ततोऽभावात्तथा सिद्धोऽवृक्षाभावोऽपि सर्वदा ।। ७९१ ।। 
उपलब्ध्यभावतो नैवं यथा तदभिधीयते ।।
कोऽभावानुपलब्ध्योर्वो भेदः स्यादिति कथ्यताम् ।। ७९२ ।। 
ननूपलब्ध्यभावो योऽनुपलब्धिः स उच्यते ।।
भावाभावस्त्वभावोऽपि प्रसिद्धं जगति द्वयम् ।। ७९३ ।। 
सत्यमेवं तथाऽप्यत्र प्रष्टव्यमवशिष्टते ।।
किंचोपलब्ध्यभावेन सा सिद्धा किं ततोऽन्यतः ।। ७९४ ।। 
घटाभावं घटो यद्वद्धटाभावत्वकारणात् ।।
मिनोति नाऽऽत्मनोऽभावमुपलब्धिस्तथैव च ।। ७९५ ।। 
माभावस्याप्यभावेऽस्मिन्संसिद्धेरनुभूतितः ।।
सैवातोऽनुपलब्ध्युक्त्या भवद्भिरुपवर्ण्यते ।। ७९६ ।। 
भावाभावोऽपि किंचातः शृण्वतो यद्भविष्यति ।। ७९७ ।। 
उपलब्ध्या विनाऽभावाद्यद्यभावः प्रसिध्यति ।।
तदोपलब्ध्यभावोऽसौ यो भावो भवतोच्यते ।। ७९८ ।। 
यदि तद्व्यतिरेकेण तदा वक्तव्यमेव ते ।। 
किंभूतं ते तदा चित्तमभावप्रसमीक्षणे ।। ७९९ ।। 
उपलब्ध्यभावं मुक्त्वेह नान्यादृक्चित्तमीक्ष्यते ।।
किंचोपलब्धितः सर्वसिद्धिमाप्नोति नान्यथा ।। ८०० ।। 
न तादात्म्यतदुत्पत्ती मिथोऽयोगादपोहयोः ।।
न स्वलक्षणयोस्तद्वन्नाप्यपोहवतोस्तयोः ।। ८०१ ।। 
नासत्सद्व्यतिरेकेण नासता च सदन्वितम् ।। 
सति नासदभावोऽपि ह्युक्तं तादात्म्यमागमात् ।। ८०२ ।। 
यथाऽसत्सति संवित्तौ सदप्येवं प्रतीयताम् ।।
तदेतदिति च स्पष्टं श्रुतिरैकात्म्यमब्रवीत् ।। ८०३ ।। 
न च भेदमनाश्रित्य स्वभावादि प्रसिध्यति ।। 
योगस्य भेदनिष्ठत्वान्न च भेदः पुरोक्तितः ।। ८०४ ।। 
स्रजि सर्पादिकः क्लृप्तो नाभिन्नो भिन्न एव वा ।।
यथोक्तन्यायमार्गेण स्वभावादि ततः कुतः ।। ८०५ ।। 
एवमागमतः सिद्ध ऐकात्म्येऽनुभवाश्रयात् ।। 
नान्यसिद्धान्तसंसिद्धिर्लभ्युते सर्वतार्किकैः ।। ८०६ ।। 
स्वोक्त्यैवाह्नुतेः कृत्स्नवस्तुनोऽतो न यत्यते ।।
निराचिकीर्षया शून्यवादिनोऽविषयत्वतः ।। ८०७ ।। 
न मृत्यवः स्वभावोऽस्य कार्याणि करणानि च ।। 
कुतस्तदिति चेदाह स वा इति परा श्रुतिः ।। ८०८ ।। 
स्वप्नो भूत्वा यथाऽत्येति मृत्यो रूपाण्यसङ्गतः ।।
आत्मैकस्मिन्नपि तनौ म्रियमाणस्तथैव सः ।। ८०९ ।। 
शरीरमिति वाक्येन जायमानविशेषणम् ।।
क्रियते न स्वतस्तस्य जन्माद्यैः संगतिर्यतः ।। ८१० ।। 
मोहाल्लिङ्गात्मनोत्क्रान्तः श्रुतकर्मानुरूपतः ।।
मिथ्याभिमानतो देहं यदाऽऽत्मेत्यभिमन्यते ।। ८११ ।। 
देहं संपद्यमानोऽजस्तदाऽऽत्मा जायते खवत् ।। 
घटादिजन्मना तद्वत्तन्नाशे म्रियतेऽमरः ।। ८१२ ।। 
संपद्यमान एवाऽऽत्मा जायते म्रियते यतः ।। 
न तत्पूर्वं तदूर्ध्वं वा तेन वा अवधारणम् ।। ८१३ ।। 
पाप्मेति देहसंबन्धहेतुमात्रमिहोच्यते ।।
आ विरिञ्चात्तथाऽऽ स्थाणोः सर्वं कर्मात उच्यते ।। ८१४ ।। 
ब्रह्मादीनां शरीराणि श्वसूकरशरीरवत् ।।
यतो जिहासितान्येव तस्माद्धर्मेऽपि पाप्मगीः ।। ८१५ ।। 
दुःखाभावः सदेहस्य नैवास्तीति श्रुतेर्वचः ।।
तस्माद्दैवोऽप्यनर्थः स्याद्देहो नाशाच्च सर्वदा ।। ८१६ ।। 
कर्म नाऽऽरभते यावद्दुःखादिफलमात्मनः ।।
असत्समं भवेत्तावत्तदपूर्वात्मना स्थितम् ।। ८१७ ।। 
शरीरं पाप्मनां कार्यं धर्माधर्मात्मनामिदम् ।।
तस्मिन्नात्माभिमानो यः सा संपत्तिरविद्यया ।। ८१८ ।। 
देहकर्मक्ष्ये देहपातश्चास्य यदा तदा ।। 
पाप्मनः कर्मकार्याणि विजहात्यमृतोऽव्ययः ।। ८१९ ।। 
जहाति मृत्यो रूपाणि मृतिस्वप्नादिभूमिषु ।।
न तु मृत्युमृते ज्ञानाज्जहात्यात्मा निजं तमः ।। ८२० ।। 
पाप्मादिप्रकृतादानत्यागाभ्यामनिशं यथा ।।
धिया समानः सन्नात्मा संसरत्या विमोक्षतः ।। ८२१ ।। 
परलोकेहलोकौ च तथैवायमविद्यया ।।
मृतिजन्मप्रबन्धेन संसरत्या विमोक्षतः ।। ८२२ ।। 
यत एवमतः सिद्धा देहादिभ्योऽन्यताऽऽत्मनः ।।
तत्संयोगवियोगाभ्यां स्रग्वस्राभरणादिवत् ।। ८२३ ।। 
न हि च्छिन्नेन कर्णेन तद्वानस्मीति मन्यते ।।
यथैवमवशिष्टेन तद्विशेषणहेतुतः ।। ८२४ ।। 
आभिमानिक एवास्य येन येन विशेष्यते ।।
आत्माऽविशेषणोऽतः स्यात्स्रगाभरणवस्रवत् ।। ८२५ ।। 
ननु न स्तोऽस्य लोकौ द्वौ यावात्मा संचरत्ययम् ।।
मृत्युजन्मप्रबन्धेन जाग्रत्स्वप्नाख्यलोकवत् ।। ८२६ ।। 
स्वप्नजागरितौ लोकौ यथा प्रत्यक्षमानतः ।।
परलोकेहलोकौ तु न तथा मानगोचरौ ।। ८२७ ।। 
प्रात्यक्ष्यादस्य लोकस्य नास्त्याशङ्काऽस्ति तां प्रति ।।
परलोकेऽपि नाऽऽशङ्का तत्सिद्धेरागमात्सदा ।। ८२८ ।। 
प्रत्यक्संवित्प्रमाणत्वं परलोकेहलोकयोः ।।
स्वप्नवन्नान्यमानत्वमित्यस्तित्वं विवक्षितम् ।। ८२९ ।। 
इत्याशङ्क्योत्तरो ग्रन्थस्तस्य वा इति भण्यते ।।
इत्येष तावत्संबन्धस्तथाऽन्योऽप्यभिधीयते ।। ८३० ।। 
आत्मा ज्योतिरिति ह्येकः समान इति चापरः ।।
पाप्मनो विजहातीति पदार्थाः सूत्रितास्रयः ।। ८३१ ।। 
स्वप्नेन निर्णयो वाच्य एतेषामित्यतोऽधुना ।।
तस्येति वर्ण्यतेऽथेदं विधिना येन तच्छृणु ।। ८३२ ।। 
अयं चाप्यभिसंबन्धस्तथा चान्याऽपि वर्ण्यते ।।
स्वयंज्योतिर्य आत्मोक्तस्तस्याविद्याक्रियोद्भवाः ।। ८३३ ।। 
कर्मोपभोगसिद्ध्यर्थं वर्ण्यन्ते भूमयोऽधुना ।।
इदं जन्म परं चैव स्वप्नस्तन्मध्यगस्तथा ।। ८३४ ।। 
भावि यज्जन्म यच्चेदं प्रत्यक्षमनुभूयते ।।
एते एव विभोः स्थाने द्वे एवेत्यवधारणात् ।। ८३५ ।। 
ननु स्वप्नोऽपि लोकोऽस्य कथं स्यादवधारणम् ।।
द्वे एवेति, न संध्यत्वात्स्वप्नस्य स्थानयोर्द्वयोः ।। ८३६ ।। 
संध्यं तृतीयमित्युक्तिः पूरणप्रत्ययश्रुतेः ।।
न स्थानान्तरनिद्दनुत्यै यत्तूक्तमवधारणम् ।। ८३७ ।। 
तदयोगव्यवच्छित्त्यै नान्ययोगव्यपेक्षया ।।
तस्मिन्संध्य इतीदं च तथा सति समञ्जसम् ।। ८३८ ।। 
स्वप्नेहलोकय़ोस्तावत्सत्त्वं प्रत्यक्षगोचरम् ।।
परलोकस्य सद्भावे किं प्रमाणमितीर्यताम् ।। ८३९ ।। 
अस्मिन्नेव तु स स्वप्ने स्थाने तिष्ठन्प्रपश्यति ।। 
इमं लोकं परं चाऽऽत्मा कर्मज्ञानादिसंस्कृतः ।। ८४० ।। 
भूतजन्मनि यद्भुक्तं कर्म तद्भावनाञ्जितः ।।
पौर्वदैहिकमेवातो वयस्याद्येऽभिवीक्षते ।। ८४१ ।। 
मध्ये वयसि कार्कश्यात्कारणानामिहाऽऽर्जिताः ।।
प्रायेण वीक्षते स्वप्ने वासनाः कर्मणो वशात् ।। ८४२ ।। 
वियासुः परलोकं तु कर्माविद्यादिसंवृतः ।।
भाविनो जन्मनो रूपं स्वप्ने प्रायेण पश्यति ।। ८४३ ।। 
भुक्तत्वादविवक्षेह व्यतिक्रान्तस्य जन्मनः ।।
परलोकेहलोकौ तु गृह्येते संध्यसिद्धये ।। ८४४ ।। 
सुखेन दर्शनं तावदैहिकस्येह जन्मनः ।। 
यथा तु परलोकस्य तथाऽथेत्यभिधीयते ।। ८४५ ।।
स्वप्नस्थानं समाश्रित्य परलोकं प्रपश्यति ।।
विधिना केन किंचाऽऽत्मा समाश्रित्य प्रपश्यति ।। ८४६ ।। 
अथैतदुच्यते स्पष्टं तद्यथाबत्प्रतीयताम् ।।
येनाऽऽक्रामत्युमुं लोकं सोऽस्याऽऽक्रम इहोच्यते ।। ८४७ ।। 
यादृक्साधनमस्येह परलोकाप्तये चितम् ।। 
आक्रमः स यथा यस्य सोऽयमात्मा यथाक्रमः ।। ८४८ ।। 
यथाक्रमो यथोपायो विद्याकर्मादिलक्षणः ।।
परलोकोन्मुखीभूतं तमाश्रित्याऽऽक्रमं स्वकम् ।। ८४९ ।। 
स्थानं निर्माय संध्याख्यं विपाकानुभयानयम् ।।
अधर्मधर्मयोरात्मा दुःखानन्दान्प्रपश्यति ।। ८५० ।। 
पाप्मनोऽधर्मकार्याणि तथाऽऽनन्दांश्च धर्मजान् ।।
आगमादन्यतः साक्षान्न तु पापादिदर्शनम् ।। ८५१ ।। 
धर्माधर्मप्रयुक्तो वा देवतानुग्रहात्तथा ।।
आनन्दान्पाप्मनश्चित्रान्स्वप्न आत्मा प्रपश्यति ।। ८५२ ।। 
इह जन्मन्यसंभाव्यं स्वप्ने यस्मात्प्रपश्यति ।। 
परलोकाश्रयं तादृक्तस्मात्स्वप्नसमीक्षणम् ।। ८५३ ।। 
संध्यस्वप्नविधिस्तावदेवं समुपवर्णितः ।। 
परलोकप्रसिद्ध्यर्थं तस्य वा इति वाक्यतः ।। ८५४ ।। 
यदुक्तं विरहेऽशेषसूर्यादिज्योतिषामयम् ।।
पुमान्व्यवहरत्यात्मज्योतिषैवेति लिङ्गतः ।। ८५५ ।। 
भान्वादिसर्वज्योतिर्भ्यो विविक्तोऽयं पुमानिति ।।
क सिद्ध इति वक्तव्य यथोक्तार्थप्रसिद्धये ।। ८५६ ।। 
स्वयंज्योतिःप्रसिद्धिर्वा पूर्वमुक्ताऽनुमानतः ।।
साक्षादव्यवधानेन तत्प्रसिद्धिरथोच्यते ।। ८५७ ।। 
स स्वयंज्योतिरात्मैव बाह्यज्योतिर्विवर्जितः ।।
यथा भवति साक्षाच्च तथेदमभिधीयते ।। ८५८ ।। 
यत्र यस्यामवस्थायां स्वपितीत्यभिधीयते ।।
पुरुषोऽजं स्वमात्मानं तदाऽपीतो भवत्ययम् ।। ८५९ ।। 
जाग्रत्कर्मक्षयादात्मा बाह्यदेहाभिमानतः ।।
व्युत्थाय स्वप्रधानः सन्स्वप्नमायां समीक्षते ।। ८६० ।।
प्रवृत्तं फलदानाय यदिदं जन्म वर्तते ।।
अस्येति लोकशब्देन तदेतदभिधीयते ।। ८६१ ।। 
जुहोत्यादिक्रियाद्वारा यस्मात्सर्वमवत्ययम् ।।
सर्वावानिति तेनायमात्मा देहान्त उच्यते ।। ८६२ ।। 
कृत्स्नं जगदुपादाय क्रियैकैकस्य सिध्यति ।।
जुहोत्यादिर्जगद्धेतुः सर्वावानुच्यते ततः ।। ८६३ ।।
अद्यात्मादिविभागेन सर्वा वाऽस्याऽऽत्मनो यतः ।।
भूतभौतिकमात्राः स्युः सर्वावानुच्यते ततः ।। ८६४ ।। 
सर्वावतोऽस्य देहस्य स्वप्नभोगप्रसिद्धये ।।
आदाय वासनामात्रां स्वप्नमायां तनोत्ययम् ।। ८६५ ।। 
अध्यात्मादिविभागेन मात्रा जागरिते यथा ।।
भोगेनेहापचीयन्ते प्रचीयन्ते च कर्मभिः ।। ८६६ ।।
स्वप्नभूमावपि तथा कर्मणोत्थापिता इमाः ।।
क्षयवृद्धिप्रबन्धेन मात्राः स्युर्वासनात्मिकाः ।। ८६७ ।। 
धिया धियेति च तथा प्रागेतदुपपादितम् ।।
ह्रासवृद्धिप्रबन्धेन यथेदं वर्तते जगत् ।। ८६८ ।। 
स्वात्मापसर्पणाद्देहं निःसंबोधं करोति यः ।।
सुषुप्सुः कर्मणां ध्वस्तौ विहत्येत्युच्यते ततः ।। ८७० ।। 
भान्वाद्यनुग्रहाद्बोध आत्मनश्चक्षुरादिषु ।।
देहस्य व्यवहारार्थं देहव्यवहृतिस्तथा ।। ८७१ ।। 
आत्मकर्मप्रयुक्तैव धर्मादिफलभुक्तये ।।
कर्मणः फलभोगान्ते देहो यस्मात्पतत्ययम् ।। ८७२ ।। 
निर्मायेति स्वयं तद्वदात्मकर्मव्यपेक्षया ।।
स्वप्नप्रपञ्चनिष्पत्तिर्यस्मात्तस्माद्विशेषणम् ।। ८७३ ।। 
अपास्ताशेषकरणदैवतस्यापि चाऽऽत्सनः ।।
क्रियाकारकसिद्ध्यर्थं भावनैवास्य कारणम् ।। ८७४ ।। 
निर्मातव्योऽथ भोक्तव्यो यो लोकोऽभूदिहाऽऽत्मनः ।। 
तेन तेन स्वरूपेण भावना व्यवतिष्ठते ।। ८७५ ।। 
अपेतकारकत्वोऽपि कर्मोत्थापितभावनः ।।
भावनाकारकेक्षित्वादात्मैकः कारकायते ।। ८७६ ।।
जाग्रतो यदुपात्तं प्राग्भावनालक्षणं स्वयम् ।।
भास्वद्धीसंश्रयं ज्ञानं भाःशब्देन तदुच्यते ।। ८७७ ।। 
बुद्ध्यादिकरणोत्थाया व्यावृत्त्यर्थं विशेषणम् ।।
स्वेनेेति भासः प्रत्यक्चिदभिव्यक्तिकृतोऽभिधा ।। ८७८ ।। 
स्वशब्दाविह विज्ञेयावात्मीयात्मार्थवाचिनौ ।।
भाज्योतिरनुरोधेन सामर्थ्यादेव कारणात् ।। ८७९ ।। 
परार्था भावना यस्मात्स्वार्थं ज्योतिश्चिदात्मनः ।।
उक्तार्थवाचिनौ तस्मात्स्वशब्दौ समुदाहृतौ ।। ८८० ।। 
स्वयंज्योतिरिति प्रोक्तो निष्क्रियोऽकारकोऽफलः ।।
यः स एव स्वयंज्योतिर्ज्योतिःशब्देन भण्यते ।। ८८१ ।। 
निःशेषलोकधीवृत्तिसाक्षिणैवाविकारिणः ।। 
प्रतीच ईदृशी वृत्तिः स्वपीतीत्यभीधीयते ।। ८८२ ।। 
पीताध्यात्मादिकज्योतिर्जाग्रच्छब्दादिवर्जितः ।।
वासनोपाधिरात्मैकः स्वयंज्योतिरितिर्यते ।। ८८३ ।। 
मातृमानप्रमेयादिसामग्नी वासनात्मिका ।।
स्वप्ने भाःशब्दवाच्याऽस्य स्वयंज्योतिप आत्मनः ।। ८८४ ।। 
प्रमातृत्वादिका सर्वा प्रथते विषयात्मना ।।
भावना स्वार्थरूपस्य प्रतीचोऽलुप्तचक्षुषः ।। ८८५ ।। 
मातारं मेयसंबद्धं जाग्रद्भूमौ यथेक्षते ।।
निष्क्रियो वासनाराशिं स्वप्नभूमौ तथेक्षते ।। ८८६ ।। 
स्वयंज्योतिरयं प्रत्यङ्सर्वसाधननिस्पृहः ।।
कूटस्थो वासनाः स्वप्ने चिदाभासाः करोत्ययम् ।। ८८७ ।। 
तत्संनिधौ चिदाभत्वं कार्यकारणवस्तुनः ।। 
यत्तदस्याऽऽत्मनो मोहाद्द्रष्टृत्वमुपचर्यते ।। ८८८ ।। 
ज्योतिषाऽकारकेणाऽऽत्मा वर्ततेऽसंस्पृशन्परम् ।। 
चिदाभा वासनाश्चैवं संगतिर्न तयोर्मिथः ।। ८८९ ।। 
यथा जात्यमणेः शुद्धा ज्वलन्ती निश्चला शिखा ।।
संनिध्यसंनिधानेषु घटादीनामविक्रिया ।। ८९० ।। 
निःशेषबुद्धिसाक्ष्येवं परमात्मप्रदीपकः ।।
संनिध्यसंनिधानेषु धीवृत्तीनामविक्रियः ।। ८९१ ।।
न प्रकाशक्रिया काचिदस्य स्वात्मनि विद्यते ।।
उपचारात्क्रिया साऽस्य यः प्रकाश्यस्य संनिधिः ।। ८९२ ।। 
यदेवं वर्तनं श्रुत्या स्वपितीति तदुच्यते ।।
इत्थंभूते तृतीयाऽतः स्वेन भासेति गृह्यते ।। ८९३ ।। 
सामग्र्यभावान्नैवेह कर्तृत्वादि विवक्ष्यते ।।
आत्मनोऽकारकत्वं च प्राधान्येन विवक्षितम् .। ८९४ ।। 
भान्वादिबाह्यज्योतिर्भिः संकीर्णः प्रागभूदयम् ।।
अन्यस्य ज्योतिषोऽभावात्स्वयंज्योतिः पुमानयम् ।। ८९५ ।। 
नान्यत्र कारणाद्वृत्तिः कार्याणां जागरेऽपि हि ।।
कारणं त तमस्व्यात्मा नातः स्वप्ने मनस्थितिः ।। ८९६ ।। 
ननु जाग्रच्छरीरादेर्मात्रोपादानमीरितम् ।।
तस्मिन्सति स्वयंज्योतिः कथमात्माऽभिधीयते ।। ८९७ ।। 
सत्यमेवं तथाऽपीदं मात्रादानं परात्मनः ।।
सर्वदा विषयीभूतं गन्धर्वनगरादिवत् ।। ८९८ ।। 
एतस्मिन्ननृतोपाधौ शक्यो दर्शयितुं परः ।।
वासनालक्षणे साक्षात्स्वयंज्योतिःस्वभावकः ।। ८९९ ।। 
सर्वोपाधिविनिर्मुक्तौ नैव शक्यः स ईक्षितुम् ।। 
सुषुप्त इव तेनासन्मात्रादानमिदं कृतम् ।। ९०० ।। 
ननु जाग्रद्वदीक्ष्यन्ते ग्रहीतृग्रहणादय़ः ।.
स्वयंज्योतिः कथं तेषु सत्सु स्वप्नेऽभिधीयते ।। ९०१ ।। 
नैतदेवं, कुतो जाग्रद्वैलक्षण्यात्मकत्वतः ।।
स्वप्नस्य देहबुद्ध्यादेः स्वप्नवृत्तावसंभवात् ।। ९०२ ।। 
आत्मबुद्धिमनश्चक्षुरालोकार्थादिलक्षणम् ।।
जाग्रदेव न तु स्वप्नो भावनामात्रशेषतः ।। ९०३ ।। 
आविश्चिकीर्षुः साक्षादिममर्थं च श्रुतिः परा ।।
न तत्रेति प्रवृत्तैषा प्रत्यगात्मविशुद्धये ।। ९०४ ।। 
कर्मकृद्धिषणान्तो यः कामाविद्यासमन्वितः ।। 
स्वापबोधाविमौ तस्य न तु तत्साक्षिणो दृशेः ।। ९०५ ।। 
कूटस्थज्योतिषैवाऽऽस्ते स्वप्नस्थानेऽक्रियोऽद्वयः ।।
चिदाभया वासनया तत्साक्षित्वं प्रकल्पते ।। ९०६ ।। 
तत्प्रयोक्तृक्रियाभावाद्वुद्ध्यादिज्योतिपामिह ।।
न व्यापृतिरतः प्रत्यङ्ज्योतिपा स्वेन वर्तने ।। ९०७ ।। 
जाग्राद्वस्तूनि सर्वाणि भावनामात्ररूपताम् ।।
जाग्रद्वस्तूनि सर्वाणि भावनामात्ररूपताम् ।।
जाग्रत्कर्मक्षये यान्ति स्वप्नकरमोद्भवे सति ।। ९०८ ।। 
ता भावना उपादाय प्रत्यङ् स्वप्ने रिरंसया ।। 
करोत्येष रथाद्यर्थं स्वप्नभोगप्रसिद्धये ।। ९०९ ।। 
करणं कर्म कर्ता च कर्मैतत्कारकात्मकम् ।।
प्रत्यङ्भोहैकनिष्ठं सच्चिदाभत्वात्तदात्मनि ।। ९१० ।। 
कार्यकारणरूपेण कर्मैतत्प्रथते जगत् ।। 
आत्मन्येतत्समध्यस्तमात्माविद्यैकहेतुतः ।। ९११ ।। 
सर्वस्य कर्मणोऽत्यन्तमात्माऽकर्ता विलक्षणः ।। 
तत्संहतः स्वयं त्वात्माऽसंहतो निर्गुणः शुचिः ।। ९१२ ।। 
अविद्यया स्वमात्मानमशुद्धं मन्यते यदा ।.
जाग्रत्स्वप्नसुषुप्तानि तदैतानि प्रपद्यते ।। ९१३ ।। 
रथा दार्वाद्यसद्भावान्न सन्ति स्वप्नदर्शने ।।
न सन्त्यश्वादयस्तद्वद्रथयोगाः सवर्त्मका ।। ९१४ ।। 
रथादीन्सृजतेऽथात्र जाग्रत्कर्मादिहेतुकान् ।।
अविद्याकामकर्माणि सृष्टिबीजमिदं दृशेः ।। ९१५ ।। 
कर्मणो गमनस्येह साधनाभावहेतुना ।।
स्वप्ने मृषात्वमाहैवं गमनादेः श्रुतिः स्वयम् ।। ९१६ ।। 
न कर्मफलमप्यत्र स्वप्ने तद्धेत्वसंभवात् ।।
नाऽऽनन्दा अपि तत्रेति ह्यतः श्रुतिरभाषत ।। ९१७ ।। 
आह् लदाः स्युरिहाऽऽनन्दा हर्षाश्चात्र मुदस्तथा ।।
प्रकर्षगुणसंबन्धाः प्रमुदो मुद एव तु ।। ९१८ ।। 
पल्वलास्त्विह वेशान्ताः प्रसिद्धार्थं तथोत्तरम् ।।
इत्येवमसतामेव स्रष्टाऽऽत्मा स्वात्ममायया ।। ९१९ ।।
चिदाभकारकोद्भूतवासनाकर्महेतुकः ।।
स्वयं निर्माय सृजत इत्यकर्मापि भण्यते ।। ९२० ।। 
अविचारितसंसिद्धं क्रियाकारकलक्षणम् ।। 
जाग्रद्भूमावपि मतं किमु स्वप्नैकनीडगम् ।। ९२१ ।। 
रथादिवासनानीडचित्तवृत्तिसमुद्भव -
कर्महेतुत्वतः कर्ताऽकर्ताऽप्यात्माऽभिधीयते ।। ९२२ ।। 
अकर्तुरपि कर्तृत्वं स्वात्माज्ञानैकहेतुतः ।।
तदन्यस्येह कार्यत्वात्कर्ताऽऽत्मैव तमोवधिः ।। ९२३ ।। 
स्वप्नवृत्तावुपादानं साधनं वा न विद्यते ।।
रथादेरसतस्तस्माद्द्रष्टैवाऽऽत्मा न कारकः ।। ९२४ ।। 
अस्ति यत्राप्युपादानं साधनं वाऽस्या जागरे।।
तत्राप्यात्मचिदाभासमनोबुद्ध्यादिकारकैः ।। ९२५ ।। 
रथादिवासनानाीडधीवृत्त्युद्भवकारणम् ।।
कर्म निर्वर्त्यते तेन स हि कर्तेति भण्यते ।। ९२६ ।। 
भान्वादेरिव कर्तृत्वं कर्त्राद्यर्थावभासनात् ।।
बुद्ध्यादिकर्तृसाक्षित्वात्कर्तृत्वाद्यात्मनो भवेत् ।। ९२७ ।। 
क्रियाकर्तृत्वमेवास्य हेतुर्बुद्ध्यादिसंगतौ ।।
यथावस्त्वपरिज्ञानाद्धीति हेतावतः पदम् ।। ९२८ ।। 
स्वयंज्योतिष्ट्वमस्योक्त्वा बुद्ध्यादेश्चातिरेकताम् ।।
मन्त्राञ्जगादाथात्रार्थे ब्राह्मणोक्तेरनन्तरम् ।। ९२९ ।। 
स्वप्नवृत्त्या विहत्येमं जाग्रद्देहं क्रियाक्षयात् ।।
असुप्तो भावनारूपान्सुप्तान्प्राणान्प्रपश्यति ।। ९३० ।। 
असुप्तोऽकर्महेतुत्वात्सुप्तान्प्राणान्क्रियोत्थितेः ।। 
कूटस्थदृष्टिस्वाभाव्यत्स्वप्न आत्मा प्रपश्यति ।। ९३१ ।। 
प्राणादिशुक्रमादाय कृत्वा तद्भावनामयम् ।।
लोकमात्माऽक्रियः स्वस्थश्चाकशीत्यभिपश्यति ।। ९३२ ।। 
क्षीणस्वप्नोत्थसंभोगो जाग्रद्भोगाश्रयं पुनः ।।
याति बुद्ध्यादिकं स्थानं पुमान्हंसाभिधो ध्रुवः ।। ९३३ ।। 
पर्यायेण यतश्चोभौ लोकौ हन्त्येकलः स्वतः ।।
एकहंस इति प्रोक्तः पुराणज्ञैस्ततः प्रभुः ।। ९३४ ।। 
हिरण्यं ज्योतिर्विज्ञानं तावन्मात्रसतत्त्वकः ।।
हिरण्मयस्ततो देवः स्वार्थेऽत्र मयडिष्यते ।। ९३५ ।। 
परस्य पुरुषस्यायं तदबोधप्रकल्पनात् ।।
साक्षिमात्रादिकस्तस्मात्पारुषोऽयमितीर्यते ।। ९३६ ।। 
पूरणान्निखिलस्यास्य कार्यकारणवस्तुनः ।।
पुरुषोऽयं भवेदात्मा पूर्णत्वाद्वाऽद्वयात्मनः ।। ९३७ ।। 
हानेनाङ्गविकल्पानां नवानां संचयेन च ।।
हंसत्वमृषयः प्राहुरात्मनः पारदर्शिनः ।। ९३८ ।। 
प्राणेन ह्यवरं रक्षन्मरणाद्देहकं परः ।।
बहिर्देह चरित्वाऽथ पुनरैति यथागतम् ।। ९३९ ।। 
नाडीस्त्यक्त्वा यतः स्वप्ने जाग्रद्भोगप्रदाः पुमान् ।। 
स्वप्नभोगप्रदा याति बहिर्नीडादतस्तदा ।। ९४० ।। 
कर्मणोद्भाविता यत्र वासना कामरूपिणी ।।
तामादायैति देहं स्वं हंस आत्माऽमृतोऽव्ययः ।। ९४१ ।। 
कर्मज्ञानानुरूपेण रूपमुच्चावचं मुहुः ।।
स्वप्नमायाप्रपञ्चस्थ आत्माऽऽप्नोतीव निष्क्रियः ।। ९४२ ।। 
नर्मार्थो जक्षतिर्ज्ञेयो हर्षार्थो मोदतिस्तथा ।।
अविद्यया भयं चेह स्वप्ने तद्धेत्वसंभवात् ।। ९४३ ।। 
आराममेव मायोत्थं स्वप्ननिर्माणलक्षणम् ।। 
मायिनस्तस्य पश्यन्ति न तं पश्यति कश्चन ।। ९४४ ।। 
बुद्ध्याद्देर्व्यतिरिक्तत्वं स्वयंज्योतिष्ट्वमागमात् ।। 
आत्मनः प्रतिपाद्याथ लोकतोऽपि विभाव्यते ।। ९४५ ।। 
सुप्तं न बोधयेद्गाढमिति वादो हि लोकिकः ।।
किमर्थमिति चेत्तत्र लोकः कारणमीक्षते ।। ९४६ ।। 
प्रबोधनाडीस्त्यकत्वाऽऽत्मा स्वप्ननाडीरयं गतः ।।
इति लोकप्रसिद्धत्वात्तस्मिल्लोँकोऽनुशास्ति तत् ।। ९४७ ।। 
नाडीव्यत्यासगमनशङ्कय़ैवानुशासति ।।
सुप्तं न बोधयेद्गाढमिति तद्देषदर्शिनः ।। ९४८ ।। 
यथायोगमयं नाडीर्गाढं सुप्तः प्रबोधितः ।।
न प्रपद्येत तेनायं स्यात्सुदुःखभिषक्क्रियः ।। ९४९ ।।  
देहप्रवेशनिर्याणहेतोर्देहाद्गृहादिवत् ।।
बुद्ध्यादिव्यतिरिक्तत्वमात्मनोऽस्यावसीयताम् ।। ९५० ।। 
अध्यात्मादिपदार्थेभ्यो विविक्तं स्वात्मनि स्थितम् ।।
तं न पश्यत्यहो कष्टं दौर्भाग्यं दुष्टचेतसाम् ।। ९५१ ।। 
प्रत्यक्षगोचरं देवं लोकं चातिप्रमादिनम् ।।
दृष्ट्वा श्रुतिः शिरस्ताडमनुक्रोशति दुःखिता ।। ९५२ ।। 
प्रत्यक्षतममप्येनं वितमस्कं स्वयंस्थितम् ।।
अहो कष्टं न पश्यन्ति कं याम शरणं वयम् ।। ९५३ ।। 
स्वयंज्योतिष्ट्वमारभ्य यच्छ्रुत्योक्तमिहाऽऽत्मनि ।।
उच्यते पूर्वपक्षोऽयं तस्य सिद्धान्तरूपिणः ।। ९५४ ।। 
स यत्रेति ह्यतः पूर्वं पूर्वपक्षत्वहेतुतः ।। 
अथो खल्वाहुरित्यादिग्रन्थं पश्यत्तथा क्रमात् ।। ९५५ ।। 
स्वप्नस्य जाग्रत्स्थानत्वमथो खल्वितिवाक्यतः ।।
यानि ह्येवेति हेतूक्तिः प्रतिज्ञातार्थसिद्धये ।। ९५६ ।। 
जाग्रत्समीक्षणं यासु पुंसो नाडीषु तास्विदम् ।।
स्वप्नेक्षणं विजानीयान्नान्यत्रेति विनिश्चयः ।। ९५७ ।। 
स्वप्ने तमेव चाऽऽत्मानं सुप्तोऽयमभिमन्यते ।।
यमनस्तप्रबोधस्थं न ततोऽन्यं कदाचन ।। ९५८ ।। 
जाग्रद्बन्धुपुरामपग्रश्वारामादिलक्षणान् ।।
स्वप्ने प्रत्यभिजानाति तानेव न ततोऽपरान् ।। १५९ ।। 
अपूर्वमेव सं पश्येत्स्वप्नदृग्जाग्रतो यदि ।।
उक्तस्वप्नो भवेदन्यो यथा पूर्वगतस्तथा ।। ९६० ।। 
इत्येवमाहुः केचित्तु न तु तद्युक्तिमद्वचः ।। 
अयुक्तिमद्यथा चैतत्तत्पूर्वं प्रतिपादितम् ।। ९६१ ।। 
अत्रायमित्यनेनात्र पूर्वपक्षनिराक्रिया ।।
न्यायेनोक्तेन पूर्वेण वक्ष्यमाणेन च ध्रुवम् ।। ९६२ ।। 
न जाग्रद्देशगः स्वप्नो जाग्रत्सामग्र्यभावतः ।।
अध्यात्माद्यर्थविरहे यतः स्वप्नान्प्रपश्यति ।। ९६३ ।। 
स्वयंज्योतिष्ट्वमस्योक्तं स्वप्ने चाकारकात्मता ।।
मृत्युरूपात्ययश्चैवं प्रतीचः पूर्ववाक्यतः ।। ९६४ ।। 
कामादयः स्वभावोऽस्य मृत्यवोऽथ न वा भवेत् ।।
इत्याशङ्क्य नृपो दोषं याज्ञवल्क्यमपृच्छत ।। ९६५ ।। 
पृष्टं वस्तु सुनिर्णीतं मयेतिप्रकृतोक्तितः ।। 
निविवृत्सुं नृपो विप्रं भूयोऽपृच्छद्विमुक्तये ।। १६६ ।। 
स्वयंज्युतिष्ट्वमुदितं मुक्तेरङ्गममन्यत ।। ९६७ ।। 
न चाङ्गनिर्णयोक्त्यैव निर्णयं मन्यतेऽङ्गिनः ।। 
यतोऽतो मोक्षमुद्दिश्य याज्ञवल्क्यमपृच्छत ।। ९६८ ।। 
आसङ्गप्रविवेकार्थं स वा इत्यादि भण्यते ।।
कामादिप्रविवेके हि मोक्षयोग्यत्वमात्मनः ।। ९६९ ।। 
कामाद्यात्मगुणश्चेत्स्यादनिर्मोक्षः प्रसज्यते ।।
न हि गुण्यविनाशेन तद्गुणस्य निराकृतिः ।। ९७० ।। 
रूपाण्येवायमात्माऽत्र मृत्योः स्वप्नेऽतिवर्तते ।।
न तु मृत्युं यतः स्वप्ने मोदत्रासादि दृश्यते ।। ९७१ ।। 
मोदत्रासादिको मृत्युः स्वभावो न यथाऽऽत्मनः ।।
तथाऽत ऊर्ध्वं प्रब्रूहि भगवन्मे विमुक्तये ।। ९७२ ।। 
सहस्रदानं तूक्तस्य स्वयंज्योतिष्ट्ववस्तुनः ।। 
निर्णयाघाटविज्ञप्त्यै नाशेषप्रश्ननिर्णयात् ।। ९७३ ।। 
स्वयंज्योतिः स वा एष यः पुरा प्रतिपादितः ।।
स्वप्नभूमावसङ्गोऽसौ संप्रसादे प्रसीदति ।। ९७४ ।। 
अपां कतकसंपर्काद्यथाऽत्यन्तप्रसन्नता ।।
अपास्ताशेषसंसारभावनस्य़ैवमात्मनः ।। ९७५ ।। 
स्वास्थ्यं प्रसन्नतैतस्मिन्सुषुप्ते भवतीत्यतः ।।
संप्रसादमिमं प्राहुः सुषुप्तं तद्विदो जनाः ।। ९७६ ।। 
मात्रादानं यदकरोदात्मा स्वप्नरिरंसया ।।
तत्क्षये स निरासङ्गः स्वात्मन्येव प्रसीदति ।। ९७७ ।। 
जाग्रद्व्यपेक्षया स्वप्ने किंचिच्छेषः प्रसीदति ।।
तस्याप्यस्तमयात्प्राज्ञे समिति स्याद्विशेषणम् ।। ९७८ ।। 
केवलाज्ञानमात्राधिरिह प्रत्यङ् व्यवस्थितः ..
कारणात्मा यतस्तस्माज्जाग्रत्स्वप्नाख्यकार्यकृत् ।। ९७९ ।। 
कथं केन क्रमेणात्र प्रत्यागात्मा प्रसीदति ।।
इत्येतदधुनाऽऽचष्टेरत्वेत्यादिगिरा श्रुतिः ।। ९८० ।। 
स्वप्नभूमावयं रत्वा क्रीडां कृत्वाऽऽत्ममायया ।।
चरित्वा च विहृत्याऽऽत्मा वासनामात्रसाधनः ।। ९८१ ।। 
दृष्ट्वैवेत्येवशब्देन कारकत्वं निवार्यते ।।
पुण्यपापफलं चेह पुण्यपापगिरोच्यते ।। ९८२ ।। 
अस्य जाग्रदवस्थायामिन्द्रियार्थादिसंभवात् ।।
क्रिया निर्वर्त्यते सा च सुखादिफलदाऽऽत्मनः ।। ९८३ ।। 
स्वप्ने तु कारकाभावान्न क्रियासिद्धिरात्मनः ।।
चिदाभं वासनामात्रं प्रथतेऽतोऽविकारिणः ।। ९८४ ।। 
यतोऽत्र न क्रिया तस्मादवदध्रे श्रुतिः स्वयम् ।। 
दृष्ट्वैवाऽऽत्मा न कृत्वेति प्रत्यङ् तस्मान्न कारकः ।। ९८५ ।। 
पुण्यपापफलं चेह पुण्यपापाभिधं मतम् ।।
कार्यं कारणवत्तस्मादुपचारात्समीरितम् ।। ९८६ ।।
स्वप्नकर्मव्युपरमे ततः प्राज्ञे स्वयंप्रभः ।।
प्रसीदति परो देवः प्रतीच्येव परे पदे ।। ९८७ ।। 
पुराऽप्यसकृदात्माऽयं स्थानात्स्थानान्तरं गतः ।।
यतोऽतः पुनरित्येवं संप्रसादाप्तितोऽभिधा ।। ९८८ ।। 
आनुलोम्यं सुषुप्ताप्तिरेवमुक्तेन वर्त्मना ।।
तद्व्युत्थानं प्रतिलोम्यं स्वप्नादिस्थानसंचरः ।।  ९८९ ।। 
प्रातिलोम्यार्थ एवातः प्रतिशब्दोऽयमिष्यते ।। 
विपरीताऽऽगतिः स्वप्ने प्रतिस्थानं तथैत्यजः ।। ९९० ।। 
यथार्थे प्रतिशब्दोऽयं निश्चयार्थे निरित्ययम् ।।
अयनं गमनं च स्यादायो धातोरिणो घञि ।। ९९१ ।। 
श्रोत्रादिकरणान्यत्र मात्रादानस्य कारणम् ।।
योनिशब्दाभिलप्यं स्याज्जाग्रद्देहसमाश्रयम् ।। ९९२ ।। 
मात्रादानस्य या यस्य योनिरासीत्पुराऽऽत्मनः ।।
तामेवायं पुनर्योनिं स्वप्न आत्मा प्रपद्यते ।। ९९३ ।। 
यथाऽऽदानं कृतं पूर्वं मात्राणां स्वप्नसर्जने ।। 
स्वप्न आदाय ता मात्राः स्वाप्नीं योनिं प्रपद्यते ।। ९९४ ।। 
प्रतिन्यायगिरा चास्य यथावर्त्माभिधीयते ।।
प्रतियोनिरवेणैव यथास्थानमिहोच्यते ।। ९९५ ।। 
यस्माद्यस्मादुपादाय मात्राः स्वप्नं चकार सः ।।
तत्र तत्रैव ता धत्ते मात्राः स्वात्मांशुभिः सह ।। ९९६ ।। 
येनैव वर्त्मना यातः पुनस्तेनैव वर्त्मना ।।
याति मात्राः समादाय कर्मवायुसमीरितः ।। ९९७ ।। 
स आत्मा पुण्यपापोत्थं फलं नानाप्रभेदकम् ।।
तत्र स्वप्नविधौ तिष्ठन्पश्यतीह समीक्षते ।। ९९८ ।।
नैनं स्थानान्तरं प्राप्तं ग्रामाद्ग्रामान्तरं यथा ।।
शुभाशुभं यदद्राक्षीचत्साक्षादनुगच्छति ।। ९९९ ।। 
शुभाशुभक्रियैवेह पश्यतीत्यभिधीयते ।।
न तु यद्वास्तवं वृत्तं पश्यतीत्यक्रियात्मनः ।। १००० ।। 
तेनानन्वागत इतिप्रतिज्ञातार्थसिद्धये ।। 
असङ्गो हीति हेतूक्तिः प्रतिज्ञार्थोऽथवा भवेत् ।। १००१ ।।
यदैवं पूर्वमेव स्यात्तदा हेतुवचः स्फुटम् ।।
तेनानन्वागत इति प्राक्लृतेनैव कर्मणा ।। १००२ ।। 
सासङ्गत्वं समाशङ्क्य प्रवृत्तैषा यतः श्रुतिः ।।
अनन्वागत इत्यस्य हेतुत्वं हिगिरोच्यते ।। १००३ ।। 
न कर्म कुरुते स्वप्ने कारकाणामसंभवात् ।।
फलमात्रमायं तत्र भुङ्के स्वाभासवर्त्मना ।। १००४ ।। 
न हि निष्पद्यते स्वप्ने क्रिया जागरिते यथा ।।
कर्त्रादिकारकस्थाने नातोऽन्वेत्यक्रियात्मनः ।। १००५ ।। 
यदि स्थानान्तरं प्राप्तमन्वियात्स्वप्नजा क्रिया ।।
शास्रारम्भो वृथैव स्यात्स्वप्ने को नापराध्यति ।। १००६ ।। 
अपेतसाधनस्यापि पश्यतः स्वप्नविभ्रमम् ।।
बिभर्ति वासनैवास्य क्रियाकारकरूपताम् ।। १००७ ।। 
फलसंभोगमात्रं च यस्मात्स्वप्ने समीक्ष्यते ।।
फलान्तरारम्भविधिर्नातः स्यादक्रियात्मनः ।। १००८ ।। 
न करोति यतः स्वप्ने क्रियामिव समीक्षते ।। 
प्रक्रियाफलसंयोगो नातो बोधेऽस्य वीक्ष्यते ।। १००९ ।। 
तृप्तः स्वप्नेऽथ संबुद्धः क्षुत्परीतः प्रबुध्यते ।। १०१० ।। 
यस्मादनृतमेवेदं यत्किंचिदिह वीक्ष्यते ।।
प्रत्यङ्ङकारकस्तस्माल्लिप्यते न क्रियाफलैः ।। १०११ ।। 
स्वप्नस्कन्ननिमित्तं तु प्रायश्चित्तं यदुच्यते ।।
सत्येन्द्रियविकारत्वात्तच्चापि न निराश्रयम् ।। १०१२ ।। 
स्वप्नस्कन्नं यथा स्वप्ने यथा बोधेऽपि वीक्ष्यते ।।
आत्मचैतन्यवत्तस्मात्प्रायश्चित्तं तदुद्भवम् ।। १०१३ ।। 
एका तावदियं व्याख्या यथोक्तैषोपवर्णिता ।।
व्याचक्षतेऽन्यथा चेदं वाक्येमतद्यथोदितम् ।। १०१४ ।। 
अनन्वागतवाक्येन विवेकः कर्मणः कृतः ।।
असङ्गवचसा त्वस्य कामनिर्मोक उच्यते ।। १०१५ ।। 
ननु नैव क्रिया साक्षाद्धानवृद्धी प्रतीष्यते ।। 
अपि जागरितस्थाने कामो हेतुर्यतस्तयोः ।। १०१६ ।।
अकामस्य क्रिया यस्मान्निष्फलैव समीक्ष्यते ।।
स यथाकाम इत्यादि तथा चोर्ध्वं प्रवक्ष्यते ।।
इत्यस्य परिहारार्थमसङ्गो हीति भण्यते ।। १०१७ ।। 
यमासङ्गमिह स्वप्ने कामं त्वमनुपश्यसि ।।
स्वपतो न भवेत्काम इत्येतदभिधीयते ।। १०१८ ।। 
असङ्गो हीति वाक्येन तद्वतोऽसंभवादिह ।।
ग्रस्तमत्र मनः कामि वासनामात्रशेषतः ।। १०१९ ।। 
यतोऽतोऽसङ्ग एवायं पुरुषः स्वप्नभूमिगः ।।
बहिः कुलायादित्युक्तं पाप्मनो विजहाति च ।। १०२० ।। 
देहाश्रयादृते कामाः सन्ति नान्यत्र कुत्रचित् ।।
स्वप्नप्रपञ्चः सर्वोऽपि वासनामात्रमेव तु ।। १०२१ ।। 
व्याचक्षाणो यतः स्वप्नं ज्ञानमात्रं प्रभाषते ।। १०२२ ।।
जाने पुत्रायुतं जातं जाने पितरमागतम् ।।
तथाचेवगिरा युक्तान्स्वप्नान्व्याचक्षते जनाः ।। १०२३ ।। 
रथादेरसतो यद्वस्त्वप्ने निर्माणमीक्ष्यते ।।
शरीरेन्द्रियकामादेरसतस्तद्वदेव तु ।। १०२४ ।। 
रथेन्द्रियादिवत्तस्मात्कामोऽप्यत्र समीक्ष्यताम् ।।
स्वप्नेऽतोऽयं निरासङ्गः पुमानभ्युपगम्यताम् ।। १०२५ ।। 
कौटस्थ्यं यदि वा पुंसोऽसङ्गशब्देन भण्यते ।। 
क्रियाश्लोषमृते यस्मान्नाध्यक्षफलसंगतिः ।। १०२६ ।। 
ननु कर्ता पुमानेष स हि कर्तेतिवाक्यतः ।।
नैवं स्वप्ने यतः पुंसः कर्तृत्वं भावनाकृतम् ।। १०२७ ।। 
कर्तृकार्यावभासित्वाज्जाग्रत्कालेऽपि चाऽऽत्मनः ।। 
कर्तृत्वं न स्वतः स्वप्ने किमु वक्तव्यमिष्यते ।। १०२८ ।। 
अविद्यास्रोतसैवास्य क्रियाकारकताऽऽत्मनः ।।
तस्थचैतन्यबिम्बेन भुङ्केऽसौ कर्मणः फलम् ।। १०२९ ।। 
कर्त्रादिसाक्षिणोऽस्याभूत्कर्तृत्वं यत्पुराऽऽत्मनः ।।
स हि कर्तेति तस्यैव वचनं स्यात्पुनःश्रुतिः ।। १०३० ।। 
नन्वस्यैव तु तत्कर्म भावनापेक्षयाऽखिलम् ।।
प्रवर्तते कथं तस्य कर्तृत्वं विनिवार्यते ।। १०३१ ।। 
कामं प्रवर्ततां कर्म न च दोषोऽत्र कश्चन ।। 
भावनेयं यतः कर्मगुण एव सती सदा ।।
स्वसाक्षिणं भावयन्ती न त्वसावात्मनो गुणः ।। १०३२ ।। 
पुष्णगन्धः पुटस्थोऽपि पुष्पस्यैव यथा तथा ।।
बुद्ध्यादिकारकस्थस्य भावना कर्मणो गुणः ।।
आत्मनस्तूचारात्स्यान्न तु साक्षाद्गुणो भवेत् ।। १०३३ ।। 
उत्पत्तौ भोगकाले च कर्माऽऽदायैव भावनाम् ।।
स्वात्मानं लभते यस्मात्तां विना तदनर्थकम् ।। १०३४ ।। 
कर्मणोऽपि तथाऽत्यन्तं प्रयोगैकसमाश्रयात् ।।
बुद्ध्याद्यर्थाभिसंबन्धपक्षतैवावसीयते ।।
न त्वात्मगुणता तस्य कर्मणः स्यात्कदाचन ।। १०३६ ।। 
प्रयोगापेक्षणेवाऽऽस्ते कर्म बुद्ध्यादिसंक्षये ।। १०३७ ।।
स्वात्मतः प्रतिलाभाय न त्वात्मानमपेक्षते ।।
सभावनमतः कर्म प्रतीचः प्रविविच्यते ।। १०३८ ।। 
तस्मात्कर्मगुणस्यैव कर्मस्थस्यैव सर्वदा ।।
साक्ष्यात्मा भावनारूपकामस्य स्वप्नसद्मनि ।। १०३९ ।। 
आसङ्ग आत्मनश्चेत्स्यात्साक्षाच्चैतन्यवद्गुणः ।।
न पश्येदात्मवत्कामं कर्मस्थं स्वप्रबोधयोः ।। १०४० ।। 
एवं चावस्थिते पक्षे श्रुत्याऽकारि समञ्जसम् ।।
प्रसिद्धवदुपादानमसङ्गो हीति सादरण् ।। १०४१ ।। 
न कर्मोपचयोऽतोऽत्र स्वप्ने जाग्रद्वदिष्यते ।।
सर्वासङ्गविनिर्मोकाद्वासनामात्रशेषतः ।। १०४२ ।। 
नायं कर्ममयो यस्मान्न च काममयः स्वतः ।।
प्रत्यगज्ञानतस्तस्मात्तन्मयत्वमिवेक्ष्यते ।। १०४३ ।। 
नानासाधनसंबन्धात्कर्तृत्वं जगतीक्ष्यते ।।
अयं त्वसङ्गो येनातो न करोति न लिप्यते ।। १०४४ ।।  
मूर्तामूर्ताद्यपह्नुत्या ह्यात्मनस्तत्त्वमब्रवीत् ।।
नातोऽनात्माभिसंबन्धः कूटस्थैकात्म्यहेतुतः ।। १०४५ ।। 
सुषुप्ते नन्वसंबोधाद्रत्वादि कथमुच्यते ।।
न त्वित्यपि तथा वाक्यं न बाह्यं चेति वक्ष्यति ।। १०४६ ।। 
स्वप्ने रत्वाद्यथ मतं नैवमप्युपपद्यते ।।
अनन्वागतगीः कुप्येत्स्वप्नेऽन्वेत्येव तत्कृतम् ।। १०४७ ।। 
यथा जाग्रत्कृतं कर्म कर्तारमनुगच्छति ।।
जाग्रत्स्थं स्वप्नकर्मैवं स्वप्ने समधिगच्छति ।। १०४८ ।। 
इत्येवं चोदिते केचित्परिहारं प्रचक्षते ।।
पदच्छेदेन कुशला अरत्वेत्येवमादिना ।। १०४९ ।। 
स यत्तत्रेत्यंसङ्गोक्तेर्नेदमप्युत्तरं भवेत् ।।
दृष्टिं तत्रापि चाध्यस्य परिहारं प्रचक्षते ।। १०५० ।। 
अस्ति भोगः सुषुप्तेऽपि तथाचाऽऽनन्दभुङ्भतः ।।
ऐश्वरो वाऽत्र भोगोऽस्ति सर्वस्थानाभिमानतः ।। १०५१ ।। 
कार्यभूमिगतो ह्यात्मा सुषुप्तं प्रसमीक्ष्यते ।।
कार्यस्य कारणव्याप्तेर्न सुषुप्तपरोक्षता ।। १०५२ ।। 
यदि वा स्वप्न एवास्तु रत्वादि यदुदीरितम् ।।
स्वप्नयोरभितः प्राज्ञादनन्वागतताऽप्यतः ।। १०५३ ।। 
त्रिधा त्रिधा वा क्लृप्तेः स्यादेकैकस्येत्यदोषता ।।
जाग्रत्स्वप्नसुषुप्तानां जाग्रत्स्वप्नसुषुप्ततः ।। १०५४ ।। 
कार्याकार्यादि यत्साक्षात्प्रमाणात्प्रसमीक्षयते ।।
जाग्रज्जागरितं तादृक्तत्स्वप्नो यन्मृषेक्षणम् ।। १०५५ ।। 
कामादिविषयासक्तेर्न किंचिद्विविनक्ति यत् ।। 
जाग्रत्सुषुप्तं तादृक्स्यान्निर्विवेकस्वभावतः ।। १०५६ ।। 
सुप्तोऽपि कर्म कुरुते नरः स्वप्ने प्रबोधवत् ।।
स्वप्नजाग्रत्तथारूपं स्वप्नः स्वप्नात्मकोऽत्र यः ।। १०५७ ।। 
दृष्ट्वाऽपि यत्समाख्यातुं प्रबुद्धो नैव शक्नुयात् ।।
तादृक्स्वप्नसुषुप्तं स्यात्सुषुप्तं च त्रिधोच्यते ।। १०५८ ।। 
सुषुप्तजाग्रन्मूढः स्याच्छान्तोऽसौ स्वप्न उच्यते ।।
ऐकात्म्यतत्त्वासंबोधः सुषुप्तः प्राज्ञ उच्यते ।। १०५९ ।। 
त्रिविधत्वात्सुषुप्तस्व सर्वं रत्वादि युज्यते ।।
दृष्टान्तः संप्रसादो वा स्वप्नजाग्रदवस्थयोः ।। १०६० ।। 
यथा रत्वाद्यसंभाव्यं संप्रसादे तथैव च ।।
इतरत्रापि विज्ञेयं तत्र वस्त्वसमीक्षणात् ।। १०६१ ।। 
यत एवमतः कर्मकामदोषविवर्जितः ।।
पुरुषोऽयं स्वतः सिद्धो यथोक्तेनैव वर्त्मना ।। १०६२ ।। 
असङ्गत्वादकर्तेति नन्वसिद्धोऽयमुच्यते ।।
स्वप्न कामस्य दृष्टत्वाद्यत्र काममिति श्रुतेः ।। १०६३ ।। 
इत्यस्य परिहारार्थं स वा इत्यादिकं वचः ।।
पुनः स्वप्नसमारम्भो गतत्वात्किमितीर्यते ।।
बुद्धान्तादेर्यथा तद्वन्नातः स्यात्पुनरुक्तता ।। १०६४ ।। 
निशायां संप्रवृत्तायां संहृताक्षस्य निद्रया ।।
अवस्थां तैजसीं भुक्त्वं स्वापो भवति देहिनः ।। १०६५ ।। 
स आनन्दः परो ज्ञेयः सुखदुःखविवर्जितः ।।
सततं सर्वभूतानां तिष्ठत्येष पुरीतति ।। १०६६ ।। 
तत्र रत्वा यथाकामं कंचित्कालं यदृच्छया ।।
तामवस्थां तिरश्चक्र आयियासुस्ततोऽपराम् ।। १०६७ ।। 
भावनाविग्रहो भूत्वा तत्र स्वप्नरिरंसया ।।
उच्चावचानि वस्तूनि भावनातः करोति सः ।। १०६८ ।। 
गतौ प्राणवियोगः स्याद्यथाकालस्य चेक्षणम् ।।
तदसंभाव्यदेशादौ दर्शनात्तन्मृषात्मता ।। १०६९ ।। 
यावत्स्वप्नेऽस्ति वक्तव्यं प्राक्तदुक्तमशेषतः ।।
तस्मान्नाऽऽसङ्गगन्धोऽपि स्वप्ने पुंसोऽस्य विद्यते ।। १०७० ।। 
असङ्गत्वादसंबन्धो यथेह स्वप्नकर्मभिः ।।
जाग्रत्यपि न कर्ताऽयमेतस्मादेव कारणात् ।। १०७१ ।। 
असज्जाग्रदस्थेयं जाग्रद्रूपत्वकारणात् ।।
स्वप्ने जाग्रदवस्थावत्तथाचाऽऽद्यन्तवत्त्वतः ।। १०७२ ।। 
अज्ञानोत्थमिदं जाग्रज्जडरूपसमन्वयात् ।।
तथाऽपेक्षात्मकत्वाच्च मृगतृष्णोदकादिवत् ।। १०७३ ।। 
निरासङ्गः पुमानेष स्वप्नबुद्धान्तयोरपि ।।
संप्रसादे किमङ्गायं यत्र किंचिन्न वीक्ष्यते ।। १०७४ ।। 
ननु जाग्रदवस्थायां दृष्ट्वैवेत्युच्यते कथम् ।।
प्रत्यक्षकर्तृता तत्र यत आत्मन ईक्ष्यते ।। १०७५ ।। 
नैवं कर्त्रादिसाक्षित्वात्तच्चिदाभासतस्तथा ।।
कर्तृत्वमात्मनो बोध उपचाराद्यतस्ततःस ।। १०७६ ।। 
आत्मनैवायमिति च ध्यायतीवेति च श्रुतेः ।।
नाऽऽत्मनः कारकत्वं स्यात्सर्वावस्थातिलङ्घिनः ।। १०७७ ।।
वेदात्माऽपि तथाचाऽऽह प्रपन्नाय किरीटिने ।।
संसारहेतुनिबिडध्वान्तोच्चिच्छित्सयाऽऽदरात् ।। १०७८ ।।
अनादित्वान्निर्गुणत्वात्परमात्माऽयमव्ययः ।।
शरीरस्थोऽपि कौन्तेय न करोति न लिप्यते ।। १०७९ ।। 
स्वप्नबृद्धान्तवाक्याभ्यां मृत्योरासङ्गलक्षणात् ।।
विविक्ततैवं यत्नेन निर्णीता प्रत्यागात्मनः ।। १०८० ।। 
अन्योन्यपरिहारेण स्वप्नजाग्रदवस्थयोः ।।
कामकर्मात्मकासङ्गविविक्तत्वमिहोदितम् ।। १०८९ ।। 
यथोदितार्थ एतस्मिन्दृष्टान्तोऽप्यधुनोच्यते ।। 
निरासङ्गत्वसिद्ध्यर्थं प्रत्यगात्माख्यवस्तुनः ।। १०८२ ।। 
स्वातन्त्र्यप्रतिपत्त्यर्थं महानिति विशेषणम् ।।
नादेयस्रोतसाऽहार्यो मत्स्यो दृष्टान्त उच्यते ।। १०८३ ।। 
यथा सिन्धोर्महामत्स्य उभे कूले मिथः पृथक् ।।
अनुक्रमेण संचरन्मत्स्योऽन्यः कूलतो मतः ।। १०८४ ।। 
कूलाभ्या क्रमसंबन्धाद्व्यतिरेकाच्च कूलतः ।।
स्रोतोमध्ये द्वयाप्राप्तेरसङ्गोऽयं तिमिर्यथा ।। १०८५ ।। 
जाग्रत्स्वप्नकुलायाभ्यां क्रमसंबन्धतस्तथा ।।
व्यतिरेको द्वयाप्राप्तेरसङ्गोऽयं पुमानपि ।। १०८६ ।।
युगपत्स्याद्द्वयोर्भोगो जाग्रत्स्वप्नकुलाययोः ।।
भूतमात्राविशेषत्वात्ताभ्यामात्मा न चेत्पृथक् ।। १०८७ ।। 
संबन्धं कुर्वते केचिदन्यथैव महाधियः ।।
महामत्स्यादिवाक्यस्य स यथोक्तस्तथोच्यते ।। १०८८ ।। 
बाह्यं कर्मास्य बुद्ध्यादिप्रयोगाश्रितमेव हि ।।
पुंसः किल ततोऽभ्येत्य भावनाऽऽप्नोति देहिनम् ।। १०८९ ।। 
तस्या विवेका व्याख्यातो यथोक्तवचसाऽऽत्मनः ।।
अविद्या त्वात्मविज्ञानसंश्रितैव न साऽन्यतः ।। १०९० ।। 
यत्तद्विज्ञानमात्मीयं तद्विकृत्यावतिष्ठते ।।
मिथ्याज्ञानग्रहायासावविद्या प्रत्यगात्मनः ।। १०९१ ।।
अविद्याविषसंदष्टं तज्ज्ञानं परमात्मनः ।।
पारंपर्येण बुद्ध्यादौ स्थूलीभावं निगच्छति ।। १०९२ ।। 
स्थूलीभूता बहिः सेयं प्रकाशत्वाय कल्पते ।।
एवं बहिरविद्येयं निष्क्रामत्यात्मनः पृथक् ।। १०९३ ।। 
स्वप्ने विवेको व्याख्यातः कर्मणोऽस्याऽऽत्मनोऽधुना ।।
अविद्याप्रविवेकोऽयं वक्ष्यतेऽस्यात उत्तरम् ।। १०९४ ।। 
कर्मणा निर्मितं लोकमात्मा पश्यत्यविद्यया ।।
तयोर्विवेकादुभयोः स्वाभाव्यं प्रतिपद्यते ।। १०९५ ।। 
रूपादिविषयासङ्ग करणैश्चक्षुरादिभिः ।।
अनुप्रविश्य भोक्तारं रञ्जयित्वाऽवतिष्ठते ।। १०९६ ।। 
विज्ञानं पौरुषं शुद्धं तेनाऽऽसङ्गेन दूषितम् ।।
तमेवाऽऽसृत्य निर्गम्य बाह्यतो व्यवतिष्ठते ।। १०९७ ।। 
आसङ्गाविद्ययोरेवमन्योन्याश्रयतोदिता ।।
अभावादनयोरात्मा स्वात्मस्थः संप्रसीदति ।। १०९८ ।। 
प्रसिद्धमेतल्लोकेऽपि यदि रोगादिसंगतिः 
न भवत्यथ जल्पन्ति स्वस्थोऽयमिति लोकिकाः ।। १०९९ ।।
निरासङ्गस्य विदुषस्तस्मान्मुक्तिं प्रतीमहे ।।
स्यादन्यतरवैकल्ये न वेत्येतदनिश्चितम् ।। ११०० ।। 
तद्यथा श्येन इत्यस्माद्यावत्स्त्रीब्राह्मणादिति ।।
अविद्याप्रविवेकार्थमेवमेतावदुच्यते ।। ११०१ ।। 
स्वप्नजाग्रत्यचारेऽस्मिन्नात्मा श्येनः पतन्निव ।।
परिश्रान्तः सुषुप्ताख्यं नीडं धावत्यथाऽऽत्मनः ।। ११०२ ।। 
कर्माविद्याविनिर्मुक्त एतस्मिन्नेव लक्ष्यते ।।
सर्वशोकातिगः स्वस्थः स्तिमितः स्वात्मनि स्थितः ।। ११०३ ।। 
इति व्याचक्षते केचिन्महामस्त्यादिकां श्रुतिम् ।।
तन्नयाय्यमथवाऽन्याय्यं यत्नान्न्यायैः परीक्ष्यताम् ।। ११०४ ।। 
आत्मवस्त्वतिरेकेण नास्ति वस्त्वन्तरं यदि ।।
बाह्यान्तःप्रविभागोऽयं किमाश्रित्य प्रकल्प्यते ।। ११०५ ।। 
विषयेन्द्रियादि यद्वस्तु नाविद्याव्यातिरेकि तत् ।।
वस्त्वन्तरस्य सद्भाव ऐकात्म्यं बाध्यते यतः ।। ११०६ ।। 
आसङ्गस्याऽऽगतिरतो विषयेन्द्रियवर्त्मना ।।
न्यायाभावादयुक्तैव नाप्यविद्या तमानयेत् ।। ११०७ ।। 
मिथ्याज्ञानमृते नान्यत्कार्यं किंचिदपीष्यते ।। 
अविद्याया यतो नात आसङ्गाद्याहृतिः स्वतः ।। ११०८ ।। 
आत्माविद्याप्रसिद्ध्यैव ह्याविद्याऽप्यात्मनो यतः ।।
न स्वतः परतो वाऽतो वस्तुतः प्रत्यगात्मनि ।। ११०९ ।। 
निःशेषविक्रियावर्गप्रतिषेधश्रुतेस्तथा ।।
आत्मज्ञानं विकृत्याऽऽस्तेऽविद्येत्येतच्च दुर्भणम् ।। १११० ।। 
प्रत्य़क्चिदाभाविद्याऽतो ह्यविचारितसिद्धिका ।।
सिद्धायते प्रतीचीयं प्राक्सम्यग्ज्ञानजन्मनः ।। ११११ ।।
जाग्रत्स्वप्नविवेकोऽतो वाक्यार्थप्रतिपत्तये ।।
वाक्यार्थप्रतिपत्त्यैव प्रत्यगज्ञाननिहनुतिः ।। १११२ ।। 
जाग्रत्स्वप्नसुषुप्तेषु संचारोऽयं प्रमान्तरात् ।। 
सिद्धो यस्मादतस्तस्मिन्वाक्यं स्यादनुवादकम् ।। १११३ ।। 
क्रमसंचारिणस्तस्य जाग्रत्स्वप्नसुषुप्तिषु ।।
ब्रह्मत्वं नान्यतोऽज्ञायि वाक्यं तत्प्रतिपत्तिकृत् ।। १११४ ।। 
आत्मनो ब्रह्मता साक्षाद्ब्रह्मणोऽप्यात्मता स्वतः ।। 
तत्त्वमस्यादिवाक्यस्व विषयोऽयमिहोदितः ।। १११५ ।।
महामत्स्याख्यदृष्टान्तः स्वप्नजाग्रदवस्थयोः ।।
व्याख्यातोऽप्यन्यथा त्वन्ये दृष्टान्ते व्याचचक्षिरे ।। १११६ ।। 
विज्ञानं प्रस्तुतं तस्मिन्संदेहो नः प्रजायते ।।
किमेतद्भौतिकं ज्ञानं भूतेभ्योऽन्यस्य चाऽऽत्मनः ।। १११७ ।। 
विज्ञानं भौतिकं तावद्भूतसंसर्गजन्मनः ।।
यथैव्र बाह्यनयनप्रकाशार्थाभिसंगतेः ।। १११८ ।। 
विषयज्ञानजन्मैवमात्मनो भूतसंगतेः ।।
बुद्धीन्द्रियादिसंसर्गादभिव्यक्तिः समीक्ष्यते ।। १११९ ।।
संविज्ज्ञानविशेषस्य तथा सति न किंचन ।।
व्यतिरिक्तस्य विज्ञातुर्विज्ञानेऽस्ति प्रयोजनम् ।। ११२० ।। 
इत्येवं चोदिते कैश्चिदत्र प्रतिविधीयते ।।
व्यतिरिक्तो न चेज्ज्ञाता भूतेभ्योऽभ्युपगम्यते ।। ११२१ ।। 
तुल्यत्वाद्भूतमात्राणां स्वप्नजाग्रदवस्थयोः ।।
विज्ञानजन्म युगपत्तदा प्राप्नोति ते ध्रुवम् .. ११२२ ।। 
क्रमवृत्तेस्तु बोधस्य न बोधो भौतिकस्ततः ।।
अन्यस्यैव हि संवित्स्यात्स्वप्नबुद्धान्तनीडतः ।। ११२३ ।।
इत्यस्यार्थस्य विज्ञप्त्यै दृष्टान्तोऽत्राभिधीयते ।। 
क्रमेण संचरन्नद्यां महामत्स्यो यथा बली ।। ११२४ ।। 
मत्स्याभिसंगतिर्यद्वत्पर्यायेणेह कूलयोः ।।
क्रमेण ज्ञातृसंबन्धस्तद्वत्स्वप्नप्रबोधयोः ।। ११२५ ।। 
व्यापित्वादात्मनोऽप्येवं युगपज्ज्ञातृतेति चेत् ।।
भूतमात्रावदित्येवं समानं चोद्यमावयोः ।। ११२६ ।।
कस्तर्हि क्रमहेतुः स्याद्देवताहेतुकोऽस्तु सः ।।
क्रमेण वृत्तिस्तासं स्यादधिष्ठातृत्वकारणात् ।। ११२७ ।। 
अत्रापि युगपज्ज्ञानमुक्तयोः पक्षयोर्यथा ।।
व्यापित्वाद्देवतानां स्यात्स्वप्नजाग्रदवस्थयोः ।। ११२८ ।। 
असंभवात्प्रयत्नस्य युगपद्देवतात्मनः ।।
नातः स्याद्युगपज्ज्ञानमिति चेन्न तथाऽपि तत् ।। ११२९ ।। 
प्राहाऽऽत्मपक्षवाद्यत्र सिद्धं नो यत्समीहितम् ।। 
कुतस्तदिति चेन्मत्तः शृणु सर्वं यथोच्यते ।। ११३० ।। 
सर्वत्र यौगपद्यं स्याद्विभुत्वाद्देवतात्मनः ।।
ऐश्वर्याच्च प्रयत्नोत्थकार्येष्वस्याऽऽत्मनो न तु ।। ११३१ ।। 
अधिष्ठेयेन्द्रियाणां हि स्वप्नभूमावसंभवात् ।। 
व्यापारो नास्त्यः स्वप्ने देवतानां मनागपि ।। ११३२ ।। 
अतो भोक्ता स्वयंसिद्धो यथोक्तेनैव हेतुना ।।
प्रयत्नायौगपद्येन स्वप्नजाग्रद्वूयाद्धिरुक् ।। ११३३ ।। 
आत्मनो भोक्तृतासिद्धिर्ज्ञातृत्वं च प्रसिध्यति ।।
व्यापित्वेऽप्यस्य यत्नो य आत्मनः कर्तृतां प्रति ।। ११३४ ।। 
न संभवत्यसौ यत्नो यौगपद्येन नीडयोः ।।
दृष्टत्वात्परिपाठ्या स्यात्तस्माद्वृत्तिरिति स्थितम् ।। ११३५ ।। 
अयौगपद्यदर्शित्वमात्मास्तित्वेऽनुमेष्यते ।।
तथा तद्व्तिरिक्तत्वे जाग्रकत्स्वप्नकुलायतः ।। ११३६ ।। 
न च स्वप्नविनिर्माणे देवताव्यापृतिर्भवेत् ।।
यथास्वं स्थानमायान्ति ता मृतिस्वपयोर्यतः ।। ११३७ ।।
मतं यथा मृतौ देवास्त्यक्त्वा स्वं स्वमनुग्रहम् ।।
देहारम्भे पुनर्देवा यथास्वं कुर्वते क्रियाम् ।। ११३८ ।। 
तद्वत्सुषुप्सोरुत्क्रम्य देवताः स्वाधिकारतः ।। 
स्वप्नसर्गे पुनस्ताः स्वमधिकारं प्रकुर्वते ।। ११३९ ।। 
इत्येवं चोदितेऽथात्र परिहारोऽभिधीयते ।।
लिङ्गकार्यानभिव्यक्तेर्नालं कार्यय देवताः ।। ११४० ।। 
कारणान्यसमर्थानि यथा देहमृते मृतौ ।।
स्वकार्यस्याभिनिष्पत्तौ तथा स्वप्नेऽपि देवताः ।। ११४१ ।। 
करणान्यनपाश्रित्य नालं स्वाधिकृतिं प्रति ।। 
स्वप्ने च करणाभावः श्रुत्यैव प्रतिपादितः ।। ११४२ ।। 
यत एवमतः स्वप्ने नाऽऽशह्का देवताः प्रति।।
अधिकारो यतस्तासामात्मनो देहसंगतौ ।। ११४३ ।। 
मुक्त्वैव देहसंबन्धं स्वप्नोऽयं प्रत्यगात्मनः ।।
बहिष्कुलायवचनादेतच्चाध्यवसीयते ।। ११४४ ।। 
नातो भौतिकमेतत्स्यान्नापि स्याद्देवताकृतम् ।।
चैतन्यं स्वप्नगं स्वार्थं शरीरद्वयवर्जनात् ।। ११४५ ।। 
निरनुग्रहं निष्करणं वासनोपाधिमात्रकम् ।।
स्वप्नदर्शनमेत्स्यात्प्रत्यग्धीवस्तुसंश्रयम् ।। ११४६ ।। 
पृथक्त्वे वाऽपृथक्त्वे वा भूतेभ्यो देवतात्मनः ।। 
किमर्थं देवताशङ्का क्रियते हिरुगात्मनः ।। ११४७ ।। 
मत्स्यदृष्टान्तवचस एतावत्फलमिष्यते ।।
मृत्युरूपमिदं सर्वं कार्यं च करणानि च ।। ११४८ ।। 
ताभ्यं विलक्षणस्त्वात्मा स्वप्ने योऽयं प्रपश्चितः ।।
स्थूलसूक्ष्मशरीराभ्यां केवलश्चेतनोऽक्रियः ।। ११४९ ।। 
तथैव कामकर्मभ्यामत्यन्तं स्याद्विलक्षणः ।।
प्रयोजकाभ्यां देहस्य तथैव करणस्य च ।। ११५० ।। 
अविद्याकृतमेवातः संसारित्वं न तु स्वतः ।।
अतोऽविद्यासमुच्छित्तौ मुक्तिः स्यात्परमात्मनः ।। ११५१ ।। 
इत्युक्तः पूर्ववाक्येन समुदायार्ध ईदृशः ।।
पौर्वापर्यं समीक्ष्याऽऽत्मा निष्क्रियः केवलोऽद्वयः ।। ११५२ ।। 
अपास्तकार्यकरणकर्मासङ्गो न तु क्वचित् ।।
आत्मोपपादितः साक्षाद्वचस्येकत्र यत्नतः ।। ११५३ ।। 
सासङ्गश्च समृत्युश्च सकार्यकरणस्तस्था ।।
अविद्यया यतो बोध आत्माऽयमुपलक्ष्यते ।। ११५४ ।। 
स्वप्ने तु वासनाकामसंय़ुक्तो मृत्युवर्जितः ।।
संप्रसादे प्रसन्नश्च तथाऽसङ्गोऽपि वीक्ष्यते ।। ११५५ ।। 
तद्वा अस्यैतदित्यत्र यथोक्तं रूपमात्मनः ।।
वक्ष्यमाणमतस्तस्य दृष्टान्तोऽयमिहोच्यते ।। ११५६ ।। 
स्वतो बुद्धं च शुद्धं च मुक्तं रूपमिहाऽऽत्मनः ।।
एकवाक्योपसंहारे न पुञ्जीकृत्य दर्शितम् ।। ११५७ ।। 
तद्यथा श्येन इत्युक्त्या तद्दृष्टान्तप्रदर्शनात् ।।
शुद्धबुद्धादिकं रूपमात्मनः संप्रदर्श्यते ।। ११५८ ।। 
स्वप्नबुद्धान्तयोर्वेह दृष्टान्तः संप्रदर्शितः ।।
संप्रसादस्य दृष्टान्तः श्येनेनाथाधुनोच्यते ।। ११५९ ।। 
श्येनः शशादो विज्ञेयो बृहत्कायश्च रोहितः ।।
क्षिप्रः श्येनः सुपर्णस्तु बलवानल्पविग्रहः ।। ११६० ।। 
श्येनः श्रान्तो यथाऽऽकाशे भक्ष्यहेतोः परिभ्रमन् ।।
पक्षौ वितत्य नीडं स्वमेनि हि श्रमहानये ।। ११६१ ।।
यथा तथाऽयमप्यात्मा जाग्रत्स्वप्नौ परिभ्रमन् ।।
श्रान्तस्तच्छ्रमहानार्थं ब्रह्मनीडं प्रपद्यते ।। ११६२ ।। 
अन्ताय धावतीत्युक्तं तस्यान्तस्य विशेषणम् ।।
यत्र सुप्तो न कमिति जाग्रत्स्वप्ननिषेधकृत् ।। ११६३ ।। 
सुप्तस्तिसृष्ववस्थासु सामान्येन यतस्ततः ।।
विशिनष्ट्यात्मनः स्वापं यत्र सुप्तगिरा स्फुटम् ।। ११६४ ।। 
न कंचनेति कामो यः स्वप्नजाग्रदवस्थायोः ।।
निषिध्यते सुषुप्तेऽसौ तथा स्वप्नोऽपि यस्तयोः ।। ११६५ ।। 
स्वप्ने वा कामविरहाद्यथोक्तेनैव वर्त्मना ।।
जाग्रत्कामनिषेधोऽतस्तत्र कामादिसंभवात् ।। ११६६ ।। 
एकैकस्यामवस्थायां जाग्रत्स्वप्नसुषुप्तिभिः ।।
यदि वा विद्यते भेदः कंचनेति च लिङ्गतः ।। ११६७ ।। 
त्रय आवसथा इति तथा च श्रुतिशासनम् ।।
जाग्रत्स्वप्नसुषुप्तानां त्रैविध्यप्रतिपादकम् ।। ११६८ ।।
तत्र त्रयाणां स्थानानां जाग्रत्स्वप्ननिषेधनम् ।।
न कंचनेति वाक्येन तयोरेव ग्रहः श्रुतेः ।। ११६९ ।। 
स्वप्नं न कंचनेत्युक्त्या सर्वस्वप्ननिषेधनम् ।।
इति प्रबोधस्वप्नाभ्यां विविक्तं स्थानमुच्यते ।। ११७० ।। 
जाग्रत्स्वप्नात्मकौ पक्षौ वितत्याऽऽत्माऽऽत्ममोहवान् ।।
भुक्त्वा भोगानथ श्रान्तः पक्षौ संहृत्य चाऽऽत्मनि ।। ११७१ ।। 
अविद्यायामवस्थानं तदुद्भूतस्य वस्तुनः ।।
संहत्यपक्षोपमया श्रुत्येह प्रतिपाद्यते ।। ११७२ ।। 
संलयायेति यच्छुद्धं रूपं स्यात्प्रत्यगात्मनः ।।
प्रत्यक्चिदाभ आगत्य ध्रियते प्रत्यगात्मने ।। ११७३ ।। 
बुद्ध्यादिकार्यसंहारे प्रत्यक्चैतन्यरूपिणः ।।
चिद्बिम्बस्यापि संहारो जलार्कप्रविलापवत् ।। ११७४ ।। 
अविद्यावान्पुरा योऽभूदविद्याकार्यगश्चितिः ।।
अविद्यया विभागोऽस्य चिद्बिम्बस्योपजायते ।। ११७५ ।। 
प्रत्याख्यातैव साऽविद्या सकार्या सर्वदाऽऽत्मना ।।
प्रत्याचष्टे तु नाविद्या निरात्मत्वाच्चिदात्प्रनः ।। ११७६ ।। 
अविद्यातज्जकार्याभ्यामात्माऽन्यानवशेषतः ।।
संबध्यते स्वतोऽसङ्ग आत्मत्वादेव कारणात् ।। ११७७ ।। 
अविद्या यच्च तत्कार्यमात्मानं स्वात्मसिद्धये ।। 
संबिभत्सत्यनात्मत्वादात्मा तन्नानुमन्यते ।। ११७८ ।। 
निःसङ्गस्य ससङ्गेन कूटस्थस्य निरात्मना ।।
आत्मनोऽनात्मना योगो वास्तवो नोपपद्यते ।। ११७९ ।। 
प्रत्याख्याताऽऽत्मनैवेयं प्रत्यगात्मानमेकलम् ।।
अविद्याऽऽलिङ्गते वह्निं घृतपिण्ड इवोल्बणम् ।। ११८० ।। 
अविचारितसंसिद्धा संगतिः परमात्मनः ।।
अविद्यातज्जकार्याभ्यामेवमेवेति गम्यताम् ।। ११८१ ।। 
एवं सत्यस्य बाधः स्यात्परमार्थात्मसंश्रयात् ।।
संसारानर्थसंबन्धहेतोरात्मप्रमाणतः ।। ११८२ ।। 
प्रत्यग्धीमात्रतः प्रत्यङ्ङद्वयत्वविशेषणः ।।
निःसंबन्धात्मसंबन्धादनात्मा त्वात्मवन्न सन् ।। ११८३ ।। 
समस्तव्यस्ततामेवं सति व्याचक्षतेऽत्र ये ।।
कर्षन्ति नासिकाग्रेण कर्णमूलं सुखेन ते ।। ११८४ ।। 
आत्मवस्त्वतिरेकेण नान्यद्वस्त्वस्ति मानतः ।।
तन्मानमिति चेन्मैवं यसस्तत्प्राक्प्रबोधतः ।। ११८५ ।। 
अस्तु वस्त्वन्तरं चान्यत्तस्याप्यात्माभिसंगतौ ।।
को हेतुरिति वक्तव्यं नाविद्याऽकारकत्वतः ।। ११८६ ।। 
समस्तव्यस्तताव्याख्या तस्मादन्धपरंपरा ।।
वैश्वानरवरादेव न तु न्यायानुसारतः ।। ११८७ ।। 
अस्य हि द्वैतविषये विज्ञानं भानुरश्मिवत् ।।
विकीर्णं बोधदेशीयं समन्तात्प्रथते दृशेः ।। ११८८ ।। 
तत्र कर्मप्रसूतोऽयं कामः सर्वप्रवृत्तिकृत् ।।
जाता कर्मण एवेयं भावनाऽस्यान्तरात्मनः ।। ११८९ ।। 
यथालक्षणया कर्म कृतं भावनयाऽऽत्मना ।।
फलं तादृग्विधं दातुमेकी भवति साऽऽत्मनः ।। ११९० ।। 
तयाऽनुराञ्जित इव ह्यात्मा कामान्परीप्सति ।।
वासनालक्षणः कामः स्वप्नसर्गाय जायते ।। ११९१ ।।
सुखादिफलभोगाय स्वप्नः क्षुद्रस्य कर्मणः ।।
परिच्छेदेन निर्मातृज्ञानं च प्रत्यगात्मनः ।। ११९२ ।। 
विज्ञानानुविधायी हि विकारः कर्मणो यतः ।।
विज्ञानं विपरीतार्थदर्शनं चेह भण्यते ।। ११९३ ।। 
साऽविद्या सति बाह्येऽर्थे द्रष्टव्येऽलं न चासति ।।
कामः स एव बोधेऽस्य विज्ञानात्मन इष्यते ।। ११९४ ।। 
प्रयोक्त्री भावना तत्र कर्म त्वस्य विकारकृत् ।।
विपरीतग्रहाय स्यादन्यथेति विनिश्चितिः ।। ११९५ ।। 
कामेहाभावनाज्ञानपदार्थानां यथाक्रमम् ।।
परस्परव्यपेक्षत्वादेवं स्यादेकवाक्यता ।। ११९६ ।। 
तत्र भावनयैवाऽऽत्मा कामान्कामयते तथा ।।
विद्यया वीक्षते चार्थानविद्योत्थापितानिह ।। ११९७ ।। 
संप्रसादे तु बाह्यस्य वस्तुनोऽसंभवादिदम् ।।
कर्म निस्पन्दमेवाऽऽस्ते भावनाऽपि च शाम्यति ।। ११९८ ।। 
प्रयोज्यविरहात्कर्मकार्यस्यासंभवात्तथा ।। ११९९ ।। 
विद्याऽपि विपरीतस्य प्रविभक्तस्य वस्तुनः ।.
अभावादविशेषात्मज्ञानोऽयं व्यवतिष्ठते ।। १२०० ।।
दाह्याभावाद्याथा वह्निः स्वात्मन्येवोपशाम्यति ।। 
कर्मण्यस्तमिते तद्वत्प्रत्यङ्ङास्ते स्वभावतः ।। १२०१ ।। 
एवं कृत्वेदमत्राऽऽह श्रुतिः कामं न कंचन ।।
कामकर्मादिनिर्मुक्तं सुषुप्ते रूपमात्मनः ।। १२०२ ।। 
इत्येवं श्येनदृष्टान्तः कैश्चिद्व्याख्यायि सादरैः ।।
तत्र युक्तमयुक्तं वा श्रुतिवाक्यानुसारतः ।। १२०३ ।। 
न्यायैर्जगति संंसिद्धैः स्वयमेव विचार्यताम् ।।
अपक्षपातपतितैर्विद्वद्भिर्वस्तुसिद्धये ।। १२०४ ।। 
एतदस्य स्वतो रूपं यदत्रोपप्रदर्शितम् ।।
अविद्याकामकर्मादिविविक्तं यत्सुषुप्तगम् ।। १२०५ ।। 
इतोऽन्यथा तु यद्रूपं जाग्रत्स्वप्नस्वलक्षणम् ।।
तदस्य परतो ज्ञेयमात्माज्ञानैकहेतुकम् ।। १२०६ ।। 
यद्धेतुकमिदं रूपं साऽविद्याऽनर्थकारिणी ।।
सा स्वतः परतो वाऽस्येत्येतदत्राधुनोच्यते ।। १२०७ ।। 
न त्वागन्तुरविद्येयमनिर्मोक्षप्रसङ्गतः ।।
आत्मस्वभावोऽविद्येयं न वेत्येतद्विचार्यते ।। १२०८ ।। 
अविद्याकामकर्मादिप्रविविक्तमिहाऽऽत्मनः ।।
रूपं पूर्वमुपन्यस्तं तस्य साक्षाच्चिकीर्पया ।। १२०९ ।। 
अविद्यायाश्च यत्कार्यं तच्च वाच्यमशेषतः ।।
इत्याविष्कृतिसिद्ध्यर्थं परो ग्रन्थोऽवतार्यते ।। १२१० ।। 
नाड्यायत्ता यतोऽविद्याकार्यदृष्टिरतः परम् ।।
नाडीनां स्यादुपन्यासस्ता वा अस्येतिवाक्यतः ।। १२११ ।। 
यद्वा मृषात्वसिद्ध्यर्थं नाड्युपन्यास इष्यते ।।
अत्यन्ततनुतो ह्यन्तर्विन्ध्यादेरीक्षणं कुतः ।। १२१२ ।। 
अविद्याकार्यमेतच्चेदविद्यावन्मृषेष्यते ।।
अतो मृषात्वसिद्ध्यर्थं तनुनाडीपरिग्रहः ।। १२१३ ।। 
ता वा अस्य हिता नाम नाड्यः सूक्ष्मा हृदि स्थिताः ।।
अपकर्षेतरौ याभिः कार्यस्याऽऽत्मा समीक्षते ।। १२१४ ।। 
सहस्रतमभागेन केशस्य परिणाहतः ।।
नाड्योऽणिम्ना समानास्ता नानान्नरससंभृताः ।। १२१५ ।। 
तास्वन्नरसपूर्णासु स आत्माऽविद्ययाऽऽत्मनः ।।
रक्तपीतादिरूपत्वं मन्यते स्वप्नमध्यगः ।। १२१६ ।। 
रसवर्णानुरोधेन रक्तपीतादिरूपताम् ।।
प्रतीचो भोगसिद्ध्यर्थं देवतैति मृषात्मिकाम् ।। १२१७ ।। 
बौद्धविज्ञानविक्षेपसंहारकथनाय तु ।।
चतुर्थे नाड्युपन्यासो विज्ञानात्मविशुद्धये ।। १२१८ ।। 
देवतान्नरसाणुत्वज्ञानाय च पुनर्ग्रहः ।।
षष्ठादौ सूक्ष्मनाडीनां तद्दूाराऽऽत्मावबुद्धये ।। १२१९ ।।
भोक्तुः स्वरूपविज्ञप्त्या इह नाडीपरिग्रहः ।।
क्रियते कामकर्मादिविवेकस्य विवक्षया ।। १२२० ।। 
न विज्ञानात्मनो रूपं चैतन्यादन्यदिष्यते ।।
स्वात्माविद्यैकहेत्वेव तस्य रूपान्तरं यतः ।। १२२१ ।। 
विज्ञानपुरुषाणां हि सर्वेषामेकरूपता ।।
चैतन्यात्मतया ज्ञेया तदवोधात्तु भिन्नता ।। १२२२ ।। 
अध्यात्मादिविभागोऽयं न स्वतः प्रत्यगात्मनः ।।
तदबोधैकहेतुत्वादप्राप्तैकात्म्यवस्तुकः ।। १२२३ ।। 
लिङ्गमेव ततो रूपमात्माविद्यैकहेतुकम् ।।
कर्मोत्था भावना याश्च रूपं ता अपि लिङ्गवत् ।। १२२४ ।। 
लिङ्गं चाप्यतिसूक्ष्मं तन्नाडीमध्यगतिक्षमम् ।।
स्वामिकर्मवशात्तच्च रूपं गृह्णाति दैवतम् ।। १२२५ ।। 
भोगमात्रप्रसिद्ध्यर्थं चैतन्याभासमात्रतः ।। 
नानात्मरूपमात्माऽयं किंचिदन्यदपेक्षते ।। १२२६ ।। 
विज्ञानपुरुषः सोऽयमधिदैवादिवासनः ।।
लिङ्गदेहानुरोधी सल्लिङ्गे कर्त्रादिविक्रियाम् ।।
अविद्योपहतात्मा सन्नात्मत्वेनाभिमन्यते ।। १२२७ ।। 
लिङ्गस्य विक्रिया याऽपि सा रसानुविधायिनी ।। १२२८ ।। 
अधिदैवादिदेहस्य रसहेतुः स्थितिर्यतः ।।
एताभिर्वा इति तथा तेनैता इति च श्रुतिः ।। १२२९ ।। 
रसोऽपि चायं जग्धान्नपरिणाममपेक्षते ।। 
यतोऽतो वातपित्तादीन्धातून्सोऽप्यनुरुध्यते ।। १२३० ।। 
धातुरूपानुरोधी सत्रसो रक्तादिमेत्यथ ।।
तं वर्णं देवतादेहो यथोक्तमनुरुध्यते ।। १२३१ ।। 
आत्मनोऽविक्रियस्यैव लिङ्गे स्वभासवर्त्मना ।। 
दर्शनं शुक्लपीतादेर्जायते कर्मणो वशात् ।। १२३२ ।। 
आत्मन्येष यतः सर्वस्तदविद्यैकहेतुकः ।।
अध्यात्मादिप्रपञ्चो हि शुक्तिकारजतादिवत् ।। १२३३ ।। 
स्त्यानृतविभागोऽयं तथाऽप्यनृतवस्तुनि ।।
जाग्रद्भूमौ प्रसिद्धोऽस्य लोके स्वप्ने यथा तथा ।। १२३४ ।। 
चित्स्वभावातिरेकेण नाविद्यादेः प्रसिध्यति ।।
सत्यत्वमिव मानेन मिथ्यात्वमपि वस्तुनः ।। १२३५ ।। 
चिन्मात्रतैव तेनास्य कार्यकारणवस्तुनः ।।
श्रुत्येहोच्चैः प्रत्यपादि तत्त्वमस्यादिरूपया ।। १२३६ ।। 
मिथ्याभावनमात्राधेर्निरस्तविकृतेरिह ।।
प्रतीचो दर्शनं स्वप्ने श्रुत्या मिथ्येति वर्ण्यते ।। १२३७ ।। 
शुक्लं स्यात्कफभूयस्त्वे वातपित्तसमागमात् ।।
नीलं कृष्णं च वातस्य परिणामं प्रचक्षते ।। १२३८ ।। 
पिङ्गलं पित्तबाहुल्याद्धरितो मन्दपित्तकः ।।
इति वैषम्यतो वर्णो धातुसाम्येऽतिलोहितः ।। १२३९ ।। 
इत्येवमादि बहुधा परिणामं प्रचक्षते ।।
चिकित्साशास्रतत्त्वज्ञा जग्धस्यान्नस्य नाडिगम् ।। १२४० ।। 
अथैतस्मिन्नन्नरसपरिणामे यथोदिते ।। 
प्रत्यङ्भोहस्य यत्कार्यमधुना तत्प्रपञ्च्यते ।। १२४१ ।।
जगदात्मनिनिर्माय साधिभूताधिदैवतम् ।।
शुक्लाद्याकृतिनाडीस्थमात्मा पश्यत्यविद्यया ।। १२४२ ।। 
अविद्यायाः परा काष्ठाऽथेदानीमुच्यते स्फुटम् ।।
तत्कार्यतारतम्येन साऽविद्या भिद्यते यतः ।। १२४३ ।। 
लिङ्गादिकार्यभेदेन साऽविद्या भिद्यते सदा ।।
स्वस्त्वविद्याभेदोऽत्र मनागपि न विद्यते ।। १२४४ ।। 
तल्लिङ्गं वासनानीडं सूक्ष्यं स्वच्छस्वभावकम् ।।
नाडीगतरसोपाधिससंर्गात्स्फटिकादिवत् ।। १२४५ ।।
धर्मादिप्रेरकोद्भूतरथस्त्रीहस्तिलक्षण 
नानाकृतिरसाद्यात्म ह्यात्मनोऽलुप्तचक्षुषः ।।
प्रथते पुरतोऽविद्यामात्रतत्त्वं विनश्वरम् ।। १२४६ ।। 
एवं तावदविद्यैकनीडानामुदितो विधिः ।।
भावनानां विनिष्पत्तौ बोधे स्वप्नेऽथ भण्यते ।। १२४७ ।। 
अथ यत्राऽऽत्ममोहोत्थं घ्नन्तीवैनमितीक्षणम् ।।
जिनन्तीवैनमिति च मृषैवमभिमन्यते ।। १२४८ ।। 
नास्त्यत्र हन्ता जेता वा किंत्वज्ञानोत्थमेव तत् ।।
वासनाविष्टविज्ञानो हननाद्यभिमन्यते ।। १२४९ ।। 
अधर्मादिप्रकर्षोत्थ गर्तादिपतनादिकम् ।। १२५० ।।
प्रतीचो दर्शनं स्वप्ने मूढस्येहोपजायते ।। 
मिथ्यात्वकारणं प्राह यदेवेति श्रुतिः स्वयम् ।। १२५१ ।। 
जाग्रद्विषय एवायं यदैक्षिष्ट पुराऽप्यसत् ।।
तदत्र स्वप्नेऽसंभाव्यं मन्यतेऽविद्ययैव सः ।।
नाविद्या नापि तत्कार्यं यस्मादात्मसमीक्षणे ।। १२५२ ।। 
भयं त्वेकान्ततोऽविद्याकार्यमाहुर्विपश्चितः ।। 
यतो विज्ञाततत्त्वानां भीतिर्नास्ति कुतश्चन ।। १२५३ ।। 
एतदुक्तं भवत्यत्र पूर्वोपात्तस्य कर्मणः ।।
फलं प्रबोधे यद्भुक्तं तच्छेषो भावनोच्यते ।। १२५४ ।। 
यदि नामावसितार्था फलं दत्त्वेह भावना ।।
पुंभोगसमये कर्म प्रयुङ्के सा पुनर्नवम् ।। १२५५ ।। 
उत्त्पत्तिभोगयोरेवं भावना कर्मणः सदा ।।
प्रयोक्त्री भावनैवाऽऽत्मकर्तृभोक्तृत्वयोर्मृषा ।। १२५६ ।। 
एवं सति प्रबोधे यद्भुक्तं प्राक्कर्मणः फलम् ।।
तस्यानुवासना धीस्था भावनेत्यभिधीयते ।। १२५७ ।। 
आत्मचैतन्यबिम्बेन बिम्बिता धीर्यथा तथा ।।
कर्मोत्थफलबिम्बेन बिम्बितेयं मतिः सदा ।। १२५८ ।। 
अविद्याग्रथितः सोऽयं परमात्माऽशरीरतः ।।
कर्ता भोक्तेव चाऽऽभाति स्वप्नजाग्रदवस्थयोः ।। १२५९ ।। 
न चाविद्यातिरेकेण कौटस्थ्यात्प्रत्यागात्मनः ।।
हेतुमन्यं प्रपश्यामः कर्तृत्वादिप्रसिद्धये ।। १२६० ।। 
रजोधूमतुषाराभ्रनीहाराद्यन्वितं वियत् ।।
संभाव्यते यथा मूढौरात्मैवं कर्तृतादिभिः ।। १२६१ ।। 
धर्मधर्म्यभिसंबन्धा नेक्ष्यन्ते मानतो यथा ।। 
वियत्येवं न वीक्ष्यन्ते प्रत्यग्दृष्ट्या यथोदिताः ।। १२६२ ।। 
चैतन्याभाससंमोहं भावनेयं समाश्रिता ।।
सत्य आत्मनि कूटस्थ आश्रिता इति भण्यते ।। १२६३ ।। 
स्वामिन्येव यतः सर्वं समवैति क्रियाफलम् ।।
ममाहमितिहेतूत्थं स्वामित्वं चाप्यबोधजम् ।। १२६४ ।। 
देशकालादिहीनस्य ह्यनवच्छिन्नवस्तुनः ।।
अहं ममेत्यवच्छेदो नाऽऽत्माविद्यामृते यतः ।। १२६५ ।। 
वासनैकाधिकरणाश्चिदाभासोऽभिधीयते ।।
भावनारञ्जितज्ञानो भवतीति न निर्द्वयः ।। १२६६ ।। 
भावनारञ्जितमतिसाक्षित्वादात्मवस्तुनः ।।
भावनाश्रयवद्भाति प्रत्यङ्जडधियामतः ।। १२६७ ।। 
बहुनाऽत्र किमुक्तेन यदेवायं समीक्षते ।। १२६८ ।। 
बोधे हस्त्यादिकं स्वप्ने तदेवाविद्ययाऽऽत्मनि ।। 
संभावयति मिथ्यैव नभो नीलं यथा तथा ।। १२६९ ।। 
कार्यमेतदविद्यायाः प्रोद्भूतायाः प्रदर्शितम् ।।
अथापकृष्यमाणायाः कार्यतः कार्यमुच्य़ते ।। १२७० ।। 
देवादिविषयोद्भूतवासनाऽस्य यदा तदा ।।
जाग्रद्भूमावथ स्वप्ने जायते सैव भावना ।।
देवो राजेव चास्मीति स्वप्नकर्मवशाद्विभोः ।। १२७१ ।। 
ध्वस्तात्ममोहतत्कार्यः स्यात्प्रबोधे यदा तदा ।।
सर्वमस्म्यहमेवेदमिति स्वप्नेऽभिमन्यते ।। १२७२ ।।
अहमेवेति चिन्मात्रमात्मनोऽत्रावधार्यते ।।
इदंशब्देन चाविद्याकार्यमत्र विवक्षितम् ।। १२७३ ।। 
अविद्यायाः समुच्छित्तावलमेवमिदं वचः ।।
सर्वः कृत्स्नोऽहमस्मीति तदैतदुपपद्यते ।। १२७४ ।। 
एषोऽस्य परमः पूर्णः कृत्स्नो लोकस्तु विद्यया ।।
इतोऽपरे तु ये लोकास्तेऽस्याविद्याप्रकल्पिताः ।। १२७६ ।। 
घ्नन्तीवाविद्यया यद्वन्मन्यते स्वप्नभूमिगः ।।
देवो राजेव चास्मीति मोहादेवं क्रियाफलम् ।। १२७७ ।। 
अहमेवेति न स्वप्नः साक्षादत्राऽऽत्मवस्तुनः ।।
बोधेऽविद्यासहायत्वमिह त्वात्मैव निर्द्वयः ।। १२७८ ।। 
य़ावत्किंचिदविद्योत्थमिदमा तदनूद्यते ।।
यथाव्याख्यातमैकात्म्यमहमित्यभिधीयते ।। १२७९ ।। 
शरीरान्तमिन्दं रूपं साधिभूताधिदैवतम् ।।
प्रतीच्यविद्ययाऽध्यस्तमहमैतद्विशेष्यते ।। १२८० ।। 
अन्वयव्यतिरेकाभ्यां यथोक्ताभ्यां पदार्थयोः ।। 
विज्ञातयोरिदं वाक्यमहमेवेदमित्यतः ।। १२८१ ।। 
बाध्यबाधकयोरेवं ज्ञातयोरुक्तवर्त्मना ।।
प्रतीचि जायते ज्ञानं वाक्यादज्ञानहानिकृत् ।। १२८२ ।। 
ज्ञानाद्ध्वस्ते हि तमसि ध्वस्ते द्वैते सहेतुके ।।
सर्वः कृत्स्नो भवेदात्मा मनोवाचामगोचरः ।। १२८३ ।। 
स एष पर उत्कर्षो विद्यायाः संप्रदर्शितः ।। 
संप्रसाद इदं सर्वमात्मनैवावशिष्यते ।। १२८४ ।। 
एक आत्मेति तद्वद्धीः स्वप्नजाग्रदवस्थयोः ।। १२८५ ।। 
अविचारितसंसिद्धिस्तथैवानात्मधीरपि ।।
व्यभिचारस्वभावोक्ता प्रत्यगात्मैकसाक्षिका ।। १२८६ ।। 
व्यभिचारिमतिष्वेवं बुद्धिरव्यभिचारिणी ।।
व्यभिचारित्वसंसिद्धिहेतुरैकात्म्यनिष्ठिता ।। १२८७ ।। 
सत्यामपि त्वविद्यायां प्रमाणानुगमात्पुरा ।।
वास्तवं वृत्तमीदृङ्नः सिद्धं ह्यनुभवाश्रयम् ।। १२८८ ।।
अविद्याविद्ययो रूपं कार्यं चापि समासतः ।।
व्याख्यातमेवं मानानां प्राक्सूतेरनुभूतितः ।। १२८९ ।। 
अनात्मवस्तुमानानां प्रागनात्माभिसंगतेः ।। 
स्वतः सिद्धात्ममेयोत्थरूपतैव प्रतीयते ।। १२९० ।। 
चिद्रूपैरेव तैः सद्भिरनात्मार्थोऽपि शक्यते ।।
प्रमातुं तदृतेऽनात्मा ह्यन्धकारप्रनृत्तवत् ।। १२९१ ।। 
अनात्माऽपि विनाऽऽत्मानं नैवानात्मायते यतः ।।
अवस्तुत्वान्निरात्मत्वाद्वान्ध्यासूनुनृशृङ्गवत् ।। १२९२ ।। 
जाग्रत्स्वप्नसुषुप्तेषु त्वात्माविद्या मृषा सती ।।
व्यवहारपथं प्राप्ता स्वतःसिद्धात्मसाक्षिका ।। १२९३ ।। 
सर्वोऽस्मीति हि विद्येयमविद्याऽतोऽन्यदर्शनम् ।। 
उभयं संविदायत्तं दर्शनं प्राक्प्रमागमात् ।। १२९४ ।। 
एषोऽस्य परमो लोको यः सर्वोऽस्मीति दर्शितः ।।
अतः परं परावस्था निरविद्या प्रदर्श्यते ।। १२९५ ।। 
अनाप्तकाममस्योक्तमात्माविद्यैकहेतुकम् ।।
रूपं पूर्वमिह त्वस्य ध्वस्ताविद्यमथोच्यते ।। १२९६ ।। 
छन्दः कामोऽधिकारात्स्यात्साहचर्याच्च पाप्मना ।।
अतिक्रान्तं यतश्छन्दमतिच्छन्दमिदं ततः ।। १२९७ ।। 
विवृतिश्छान्दसी ज्ञेया लक्षणासंभवादिह ।। १२९८ ।। 
पाप्मशब्देन चात्र स्याद्धर्माधर्मपरिग्रहः ।। 
पाप्मनो विजहातीति तथाचैव पुरोदितम् ।। १२९९ ।। 
अपेतकारकत्वादहेतोरज्ञानतो हतेः ।।
धर्माधर्मादिपाप्मानो रूपमात्मन उच्यते ।। १३०० ।। 
सदाऽपहतपाप्मेति भयहेतोश्च लङ्घघनात् ।। 
आत्मनोऽस्याभयं रूपं सदाऽनस्तमितोदितम् ।। १३०१ ।। 
वास्तवेनैव वृत्तेन ज्ञेयकार्यसमाप्तितः ।।
अतः सर्वं कृतं ज्ञानं नातोऽन्यदवशिष्यते ।। १३०२ ।। 
यत एवमतो यावत्किंचित्कार्यान्तरायकम् ।।
मोहव्यवहितं वा यत्प्रप्तं तद्ब्रह्मबोधतः ।। १३०३ ।। 
कामकर्ममहामोहरहितं रूपमात्मनः ।।
श्रुत्या प्रदर्शितं साक्षात्करविन्यस्तबिल्ववत् ।। १३०४ ।। 
स्वयंज्योतिष्ट्वमुक्तं यदात्मनः प्राक्प्रयत्नतः ।।
तदप्यात्मन आगामि शङ्क्यते कामकर्मवत् ।। १३०५ ।। 
यस्मात्सुषुप्त आत्माऽयं नाऽऽत्मानं नाप्यनात्मनः ।।
जाग्रद्वद्वेत्ति तेनास्य चैतन्यं कामकर्मवत् ।। १३०६ ।। 
नैतदेवं यतो भेदज्ञानं मोहोत्थकारक -
संश्रयादेव न पुनर्मोहाभावे तदिष्यते ।। १३०७ ।। 
यत्र वा अन्यदित्येवं भेदज्ञानमभाषत ।।
सत्येव प्रत्यगज्ञाने तस्याज्ञानसमन्वयात् ।। १३०८ ।। 
यत्र त्वस्येति विध्वस्त आत्माज्ञाने प्रबोधतः ।।
तत्केन कमिति श्रुत्या भेददृष्टिर्निषिध्यते ।। १३०९ ।। 
एकत्वमेव तेनात्र भेदादर्शनकारणम् ।।
स्रीपुंदृष्टान्तवचसा तदेतत्प्रतिपाद्यते ।। १३१० ।। 
चेतोनुरागसिद्ध्यर्थं प्रिययेति विशेषणम् ।।
द्विष्टायां सत्यपि स्रीत्वे चेतो नैवानुरज्यते ।। १३११ ।। 
अतीव कामवशगः स्रीगुणोपेतया स्रिया ।।
प्रयया कामयन्त्या च परिष्वक्तः पुमानिह ।। १३१२ ।। 
परिष्वक्तगिरा चात्र व्यामिश्रीभाव उच्यते ।।
पृक्तावयवयोः प्रीत्या स्रीपुंसोरपरस्परम् ।। १३१३ ।। 
उत्पन्नसंभोगफलः पुमान्मैथुनकर्मणि ।।
स न वेत्ति यथा बाह्यं सुखाविष्टो न चाऽऽन्तरम् ।। १३१४ ।। 
परिष्वङ्गाद्यथा पूर्वं वेद बाह्यान्तरं स्फुटम् ।।
परिष्वक्तस्तु नैवं स वेद बाह्यं न चाऽऽन्तरम् ।। १३१५ ।। 
तमोव्यवहितैकात्म्यस्तथाऽविद्योत्थकार्यगः ।।
वेद बाह्यं जगत्सर्वं स्वं चाऽऽत्मानं तमस्विनम् ।। १३१६ ।। 
कार्यकारणरूपः संस्तद्विरूद्धैकरूपिणा ।।
परिष्वक्तः पुमान्प्राज्ञे प्राज्ञेनाऽऽत्माऽयमात्मना ।। १३१७ ।। 
तमस्विनि निवृत्तेऽस्मिन्देहान्ते प्रत्यगात्मनि ।।
वितमस्कात्मना योगे स्वप्नजाग्रत्क्रियाक्षये ।। १३१८ ।। 
अविद्याऽन्वेति कार्यं स्वं न त्वात्मानमकार्यतः ।।
कार्यं स्वकारणस्थं च न त्वात्मस्थमकारणात् ।। १३१९ ।।
आत्माभासोऽपि योऽज्ञाने तत्कार्ये चावभासते ।।
कार्यकारणतारूपस्तमप्येषोऽतिवर्तते ।। १३२० ।। 
कूटस्थात्मानुरोधित्वात्तावन्मात्रात्मकत्वतः ।।
न कार्यं कारणं चातः कटाक्षेणापि वीक्षते ।। १३२१ ।। 
विज्ञानात्मा परिष्वक्तः प्राज्ञेनैव परात्मना ।।
भेदकारणविध्वस्तौ भेदधीर्विनिवर्तते ।। १३२२ ।। 
यस्मादेवमतः प्राह न बाह्यमिति नः श्रुतिः ।।
ऐकात्म्यमात्रावसितेर्न वेदान्तर्बहिस्तथा ।। १३२३ ।। 
क्रियाकारकसंभेदहेतौ सत्यसतीदृशम् ।।
सर्वदैवाऽऽत्मनो रूपं निरस्ताशेषभेदकम् ।। १३२४ ।। 
नाऽऽत्मवृत्तमपेक्ष्येदं नापि बाह्यस्य वस्तुनः ।।
क्रियाकारकवद्वस्तु किंचिदीक्षामहेऽमितेः ।। १३२५ ।। 
सर्वमन्यानपेक्षं सत्स्वात्ममात्रतयेक्षितम् ।।
ऐकात्म्यतो हिरुग्रूपं न वस्तूत्प्रेक्ष्यतेऽण्वपि ।। १३२६ ।। 
आपेक्षिकं तु यद्रूपं तन्मिथ्येत्युपपादितम् ।। 
स्वतो यद्वस्तुतो नास्ति तत्कुतोऽन्यव्यपेक्षया ।। १३२७ ।। 
अतः सर्वानपेक्षं यत्स्वमहिम्नैव सिध्यति ।।
त्तदेव परमार्थं स्याद्वस्त्वैकात्म्यस्वलक्षणम् ।। १३२८ ।। 
यस्मादेवमतः प्राह तद्वा अस्येति नः श्रुतिः ।।
उक्तात्मवस्तुनो रूपं कामाविद्याविदर्जितम् ।। १३२९ ।। 
कामकर्मादिवन्नेदं मृत्योर्धर्मो भवेदतः ।।
चैतन्यं प्रत्यगात्मैव यस्मादुक्तेन हेतुना ।। १३३० ।। 
आत्मत्वान्न विभागोऽत्र ज्ञातृज्ञानादिलक्षणः ।। 
अनपास्ततमस्कोऽपि भेदं नाऽऽत्मनि पश्यति ।। १३३१ ।। 
अविद्यावर्त्मदृष्ट्यैव ह्यविद्याकार्यवस्तुगम् ।। 
द्वैतमाभासते व्योम्नि नीलदिङ्भण्डलत्ववत् ।। १३३२ ।। 
निरविद्यं तु यद्रूपमनन्यापेक्षसिद्धिकम् ।।
तद्वा अस्यैतदिति तच्छ्रुत्या निर्वर्ण्यतेऽधुना ।। १३३३ ।। 
सर्वैकात्म्यमिदं यस्मादात्मनो रूपमीदृशम् ।।
तदाविष्क्रियते तस्मात्करविन्यस्तबिल्ववत् ।। १३३४ ।। 
आत्मनो यदविद्योत्थं रूपं संसारभूमिगम् ।।
अनाप्तकामं तत्सर्वमपेक्ष्येदमिहोच्यते ।। १३३५ ।। 
आप्तकामादिकं सर्वं वस्तुवृत्तव्यपेक्षया ।।
आप्ताप्तव्यादिहीनत्वादानन्दैकात्म्यवस्तुनः ।। १३३६ ।। 
पुमर्थः कामशब्दार्थो नान्योऽर्थः काम्यते यतः ।।
आप्ताशेषपुमर्थोऽयं सर्वसाधननिस्पृहः ।। १३३७ ।। 
सत्यकामादिशब्देन यदप्यन्यत्र भाषितम् ।।
एतद्वाक्यानुरोधेन व्याख्ययं तदपि स्फुटम् ।। १३३८ ।। 
आत्ममात्रं समुत्सृज्य सत्यत्वं नान्यतो यतः ।।
तत्रैव निरधार्येतद्यत्र नान्यदिति श्रुतेः ।। १३३९ ।। 
सुखसंविद्धि काम्योऽर्थो बाह्यसाधनसाधनः ।।
संविदेव सुखं यस्मादाप्तकाममिदं ततः ।। १३४० ।। 
कामकामिप्रभेदेन प्रतीचोऽस्याऽऽप्तकामता ।।
हिरण्यगर्भवत्किंवा निर्भेदस्येह भण्यते ।। १३४१ ।। 
आत्मैव कामा निःशेषा नाऽऽत्मरूपप्रभेदतः ।।
आत्मैवेदं सर्वमिति प्रत्यङ्भात्रावशेषतः ।। १३४२ ।। 
समस्तव्यस्तताशङ्कामुच्छेत्तुं चोत्तरं वचः ।।
अकाममित्यतो ध्वस्तसमस्तव्यस्तरूपकम् ।। १३४३ ।। 
आप्तकामात्मकामत्ववचसैव निराकृताः ।।
कामाः सर्वेऽकाममिति तथाऽपि पुनरुच्यते ।। १३४४ ।। 
आत्माश्रयत्वं कामानां केचिद्व्याचक्षतेऽबुधाः ।।
अतस्तत्प्रतिषेधार्थं भूयोऽकाममितीरणम् ।। १३४५ ।। 
कामादिहेतुकः शोकः कामाद्यज्ञानहेतुकम् ।।
तदभावादथैकात्म्यं शोकान्तरमितीर्यते ।। १३४६ ।। 
यदि वा शोकवद्वस्तु शोकशब्देन भण्यते ।।
गुणत्वाच्छोकशब्दस्य मतुपो लुप्तता भवेत् ।। १३४७ ।। 
शोकार्हवत्पदार्थेभ्यो जात्यन्तरमिदं यतः ।।
अहेतुफलरूपत्वाच्छोकान्तरमतो मतम् ।। १३४८ ।। 
शोकस्य़ प्रत्यगात्मा वा शोकान्तरगिरोच्यते ।।
शोकहेतोरपि प्रत्यङ्ङात्मा स्याच्छोकवान्कथम् ।। १३४९ ।। 
अशोकान्तरमिति वा श्रुत्यन्तरसमाश्रयात् ।। 
अशोकादपरोऽशोकोऽशोकान्तरमितीर्यते ।। १३५० ।। 
शोकायोग्यः शुचा हीनोऽशोकशब्देन भण्यते ।। 
यद्वाऽन्तरयते शोकमानन्दैकस्वभावतः ।।
शैत्यं हुताशवत्तस्माच्छोकान्तरमिदं भवेत् ।। १३५१ ।। 
शोकादेर्जनकं यद्वा तच्छोकान्तं भवेत्तमः ।।
तस्यारं छिद्रमेतत्स्याच्छान्दसी वर्णनिहनुतिः ।। १३५२ ।। 
अविद्याकामकर्माणि निःसङ्गत्वस्वभावतः ।।
अतिवर्तत आत्माऽयं वस्तुवृत्तानुरोधतः ।। १३५३ ।। 
स्वतो बुद्धं यतो वस्तु स्वतः शुद्धमतोऽद्वयम् ।।
स्वतो मुक्तमतः सिद्धमविद्यातज्जहानतः ।। १३५४ ।। 
यत एवमिदं वस्तु अतिच्छन्दादिलक्षणम् ।।
निःशेषध्वान्तसंबन्धव्यतिक्रान्तमिदं ततः ।। १३५५ ।। 
जन्यकारणसंबन्धात्कार्यकारणसंगतेः ।।
जन्यहेत्वतिवृत्तत्वात्पिताऽप्यत्रापिता ततः ।। १३५६ ।। 
अविद्यैव यतो हेतुः कर्तृत्वस्य न वस्तुतः ।। 
कर्तृत्वे सति कर्मणि नान्यथाऽकर्तुरात्मनः ।। १३५७ ।। 
अविद्यायामतोऽसत्यां नाऽऽत्मानः कर्तृकर्मणी ।।
पितृपुत्रादिसंबन्धो नातोऽस्तीह सुषुप्तगे ।। १३५८ ।। 
असङ्गोऽयं स्वतो यस्मान्नातः केनचिदात्मनः ।।
सर्वावस्थासु संबन्धः संबन्धोऽतोऽस्य मोहतः ।। १३५९ ।। 
शुभकर्माभिसंबन्धः केवलो नास्य वार्यते ।।
निषिध्यते यतो योगः कुत्सितेनापि कर्मणा ।। १३६० ।। 
विप्रहाटकहार्यत्र स्तेनशब्देन भण्यते ।। 
भ्रूणघ्नसहचारित्वाच्चाण्डालो ब्राह्मणीसुतः ।। १३६१ ।। 
शूद्रेण जातो विज्ञेयः प्रातिलोम्योपलक्षणः ।। 
वरिष्ठब्रह्महा चेह भ्रूणहेत्यभिधीयते ।। १३६२ ।। 
उत्पन्नः क्षत्र्रियायां यः शूद्रेणैव स उच्यते ।।
पैल्कसः पुल्कसो ज्ञेयः स्वार्थ एव च तद्धितः ।। १३६३ ।। 
निकृष्टदेहसंबन्धप्रापकैरपि कर्मभिः ।।
असंबद्धः सुषुप्तस्थः कर्महेत्वनभिप्लुतेः ।। १३६४ ।। 
तथैवानभिसंबन्ध आश्रमाख्यैश्च कर्मभिः ।।
परिव्राट्श्रमणो ज्ञेयस्तापसाश्रमसंनिधेः ।। १३६५ ।। 
वर्णाश्रमादिहेतूनां सर्वेषामपि कर्मणाम् ।।
उपलक्षणकृज्ज्ञेयः परिव्राट्तापसग्रहः ।।१३६६ ।। 
इत्येवमादयोऽनन्ताः संबन्धा मोहहेतवः ।।
नरेण परिसंख्यातुं न शक्याः कल्पकोटिभिः ।। १६६७ ।। 
पुण्यापुण्ये हि निखिलसंबन्धस्येह कारणम् ।।
प्राज्ञोऽनन्वागतस्ताभ्यां कर्महेत्वसमन्वयात् ।। १३६८ ।। 
परं रूपं समापन्नः कर्माविद्यानिमित्तकम् ।।
पितृमात्रादिसंवन्धं सुषुप्ते सोऽतिवर्तते ।। १३६९ ।। 
जीवत्येव शरीरेऽस्मिंस्तत्स्थ एव कथं पुनः ।। 
सर्वसङ्गव्यतीतोऽयं भवतीत्यभिधीयते ।। १३७० ।। 
यतोऽनन्वागतं रूपं सुषुप्तेऽस्याऽऽत्मनः स्वतः ।।
उभाभ्यां पुण्यपापाभ्यां कुतस्तदपि चेन्मतम् ।। १३७१ ।। 
हृदयातिक्रमाद्यास्मात्तद्धर्मानतिवर्तते ।।
कर्मप्रयोजकान्कामांस्तस्मात्सुस्थं यथोदितम् ।। १३७२ ।। 
हृदयस्यैव धर्मास्ते शोककामादयो यतः ।।
तीर्णबुद्धिर्हि तद्धर्मांस्तस्मादेषोऽतिवर्तते ।। १३७३ ।। 
पुण्यपापाभिसंबन्धः स्वप्ने हृदयसंगतेः ।।
वासनामात्रया त्वत्र साऽपि प्राज्ञे निवर्तते ।। १३७४ ।। 
करणत्वं विहायेह केवलाज्ञानमात्रकम् ।।
स्वप्न आस्ते मनोरूपं वासनामयविग्रहम् ।। १३७५ ।। 
वासनामय एवातो भुङ्के स्वप्ने क्रियाफलम् ।।
न हि स्वप्नदृशो योगः स्वप्नेऽन्येनास्ति केनचित् ।। १३७६ ।। 
स्वाभासवर्त्मनैवाऽऽस्ते जाग्रत्स्वप्नसुषुप्तिषु ।।
अविद्याकामकर्मादि बिभर्तीव न तु स्वतः ।। १३७७ ।। 
चैतन्यमपि नैव स्यादात्मनः कामकर्मवत् ।।
धर्मानन्वयतः प्राज्ञ इत्येवमभिचोदिते ।। १३७८ ।। 
स्रीपुंदृष्टान्तवाक्येन परिहारश्च दर्शितः ।।
विभागहेत्वसद्भावाज्जाग्रद्वन्नोपलभ्यते ।। १३७९ ।। 
अविभागात्मतां यातं न पुनः कामकर्मवत् ।।
साधितं च प्रयत्नेन स्वयंज्योतिष्ट्वमात्मनः ।। १३८० ।। 
यद्यात्माऽयं स्वयंज्योतिः कामकर्मादिवत्कथम् ।।
सुषुप्तेऽस्य स्वभावत्वाज्जह्याच्चैतन्यमित्यतः ।। १३८१ ।। 
नास्य धर्मो भवेदेतत्सुपुप्ते तददर्शनात् ।। 
नाऽऽत्मधर्मो विनष्टत्वात्तस्माच्चैतन्यमत्र तत् ।। १३८२ ।। 
अपि विप्रतिषिद्धं च यत्स्वयंज्योतिरात्मकम् ।।
प्रत्यग्वस्तु न वेत्तीति भवतेहाभिधीयते ।। १३८३ ।। 
ऐक्यादनुपलब्धिश्चेदनैकान्तिकता तथा ।।
यतोऽभावेऽप्यसंवित्तिश्चैतन्यस्येह दृश्यते ।। १३८४ ।। 
इत्यस्य परिहारार्थं परो ग्रन्थोऽवतार्यते ।।
यद्वै तदित्युपक्रम्य प्रत्यग्वस्तुविशुद्धये ।। १३८५ ।। 
तथा परोऽपि संबन्धः कैश्चिदत्राभिधीयते ।।
अशोकान्तरमित्युक्तं याथात्म्यं प्रत्यागात्मनः ।। १३८६ ।। 
ज्योतिर्मात्रतयैवाऽऽत्मा सुषुप्ते व्यवतिष्ठते ।। 
कुतः पुनरिदं सिद्धं विशेषज्ञानसंक्षये ।। १३८७ ।। 
ज्योतीरूपमिदं तत्त्वं सुषुप्ते व्यवतिष्ठते ।।
उक्तं प्राग्व्यतिरेकेण स्वयंज्योतिष्ट्वमात्मनः ।। १३८८ ।। 
ननूक्तं प्रागिदं सर्वं विशेषज्ञानमात्मनः ।। १३८९ ।। 
अविद्यापक्षपात्येव न तत्स्याच्चित्तिवत्स्वतः ।। 
नैतदेवं यतोऽदर्शि पूर्वमेत्स्फुटं मया ।। १३९० ।। 
सर्वमेवाहमस्मीति यद्यपीदं विशेषवत् ।।
विज्ञानं न तथाऽपीदमविद्यापक्षभागिति ।। १३९१ ।। 
नानात्वदर्शनं यस्माद्भयादज्ञानजं मतम् ।।
प्रतिपक्षमविद्याया अहमेवेदमित्यतः ।। १३९२ ।। 
तदेतन्मथ्यमानं सदैक्यदर्शनलक्षणम् ।।
भवत्यतीव संशुद्धं प्रसन्नं व्यवतिष्ठते ।। १३९३ ।। 
विशेषदर्शनासूतेरसंबोधस्तदाऽऽत्मनः ।।
देदीप्यमाना विज्ञप्तिर्विशेषात्माऽवतिष्ठते ।। १३९४ ।। 
सुषुप्तस्थानगं रूपं तदेतत्प्राक्प्रदर्शितम् ।। १३९५ ।। 
तत्रैतच्छङ्क्यते ज्ञानेऽसंबोधः कथमात्मनः ।।
सति स्याच्चेदनाशङ्का स्रीपुंदृष्टान्तनिर्णयात् ।। १३९६ ।। 
नैतदेवं यतस्तत्र सत्स्वेव ज्ञानहेतुषु ।।
अविभक्तो विशेषेषु भवतीति प्रदर्शितम् ।। १३९७ ।। 
इह पुनर्न शक्यन्ते विशेषाः प्रसमीक्षितुम् ।।
यतोऽत्राप्रविभक्तेन स्वेन बोधेन तिष्ठति ।। १३९८ ।। 
असंबोधः सति ज्ञाने कथं स्यादिति शङ्क्यते ।।
तम एवेति चेन्नैवं स्वयंज्योतिष्ट्वमात्मनः ।। १३९९ ।। 
महतेह प्रयत्नेन यतः प्राक्प्रतिपादितम् ।। 
सिद्धान्तस्य स्थितत्वाच्च यथावदुपपत्तिभिः ।। १४०० ।। 
प्रदीपवद्विनष्टोऽयमिति चेदभिधीयते ।।
प्रत्यभिज्ञानतो नैवं पूर्वदृष्टस्य वस्तुनः ।। १४०१ ।। 
यतः प्रत्यभिजानाति सुषुप्तादुत्थितस्ततः ।।
सर्वावस्थास्वयं नित्य आत्मा नैव विनश्यति ।। १४०२ ।। 
समस्तैरिन्द्रियैर्हीनः संप्रसन्नो निराकुलः ।। 
सुप्तः स्वप्नान्न जानाति यः स आत्मेति भण्यते ।। १४०३ ।। 
नाद्राक्षं स्वप्नमद्येति प्रतिबुद्धोऽभिभाषते ।। 
जाग्रत्स्वप्नसुषुप्ते च तस्मादात्मा स एव सः ।। १४०४ ।। 
स्वप्नमेति सुषुप्ताच्च स्वप्नाद्बुद्धान्तमेव च ।।
इति श्रुत्या पुराऽप्युक्तं तस्मान्नाऽऽत्मा विनश्यति ।। १४०५ ।। 
स्वयंज्योतिःस्वभावस्थस्तस्मादात्मा सुषुप्तगः ।।
प्रत्यगज्ञानतत्कार्यैरसंस्पृष्टः स्वभावतः ।। १४०६ ।। 
यत्तु तच्छङ्क्यते कस्मादात्मा प्राज्ञे न पश्यति ।।
चैतन्यात्मस्वभावोऽपि तच्चापि शृणु सांप्रतम् ।। १४०७ ।। 
स्वभावो नाऽऽत्मनः कामकर्माविद्यादि बौधवत् ।।
असङ्गानन्वयोक्तिभ्यां कामादेश्च मृषात्वतः ।। १४०८ ।। 
चैतन्यमात्मनस्तत्त्वं कूटस्थं, न तु कामवत् ।।
अनाद्यविद्यायोगोऽस्य तत्कार्यैरादिमान्मतः ।। १४०९ ।। 
अज्ञानमिथ्याविज्ञानसंस्थस्यास्याऽऽत्मनः कनु ।।
उपदेशादिसंबन्धः इत्येतदिह भण्यते ।। १४१० ।। 
न पश्यत्येष आत्माऽत्र स्वयंज्योतिश्च स स्वतः ।।
इति विप्रतिषिद्धं यत्तदैकात्म्यान्न दुष्यति ।। १४११ ।।
चोदितार्थानुवादोऽयं परिहारविवक्षया ।।
यद्वै तदिति यत्नेन श्रुत्येह क्रियतेऽञ्जसा ।। १४१२ ।। 
न पश्यतीति मन्वीथाः सुषुप्ते यन्न तत्तथा ।। 
पश्यन्नेवाविलुप्ताक्ष आत्माऽयं वर्तते यतः ।। १४१३ ।। 
न पश्यत्येव नन्वत्र चक्षुरादेरसंभवात् ।।
करणान्यन्तरेणेह जात्यन्धादिर्न वीक्षते ।। १४१४ ।। 
नैतदेवं यतो द्रष्टुः कारकस्य समीक्षणे ।।
करणानि व्यपेक्ष्यन्ते न त्वकारकवीक्षणे ।। १४१५ ।।
स्वप्नेऽपि चक्षुरादीनामपीतिः श्रूय़ते श्रुतौ ।।
कुतः सुषुप्तौ तानि स्युर्यत्र तद्वासनाऽपि न ।। १४१६ ।। 
न पश्यतीति वचनं कारकादेरसंभवात् ।।
वास्तवंं वृत्तमापेक्ष्य पश्यन्वै तदितीर्यते ।। १४१७ ।। 
पश्यन्नेवायमत्राऽऽस्त इत्येतच्चेत्कुतो भवेत् ।। 
इत्यस्य हेतुसिद्ध्यर्थं न हि द्रष्टुरितीरणम् ।। १४१८ ।।
मेयमामप्रमातृणां व्यभिचारेऽपि चाऽऽत्मनः ।।
अनन्यानुभवादेव सिद्धिस्तद्ध्वंससाक्षितः ।। १४१९ ।। 
प्रमात्राद्यानभिव्याप्तं वस्तु पूर्वं समीक्ष्य हि ।।
नाद्राक्षणिति संधत्ते दृष्टवत्स्वचिदात्मना ।। १४२० ।। 
यस्माद्रप्टुर्हि या दृष्टिर्यया द्रष्टा प्रसिध्यति ।।
तस्या विपरिलोपोऽयं हेत्वभावान्न युज्यते ।। १४२१ ।। 
नाशोत्पत्त्यादयो धर्मा हेतुमद्वस्तुनो यतः ।।
निर्हेतुसाक्षिणो न स्युरागमापायिसाक्षितः ।। १४२२ ।। 
नाशादि न स्वयं सिध्येद्विना नाशादिसाक्षिणा ।।
नातो विपरिलोपः स्याद्द्रष्टुर्दृष्टेः कदाचन ।। १४२३ ।। 
द्रष्टुरात्मैव या दृष्टिः प्रत्यग्दृष्ट्या समीक्ष्यते ।। 
तस्या विपरिलोपोऽत्र न कथंचन युज्यते ।। १४२४ ।। 
आत्मैवाऽऽत्मीयभूतस्य या दृष्टिरविनश्वरी ।।
द्रष्टुर्विनाशिनस्तस्या नोच्छित्तरुपपद्यते ।। १४२५ ।। 
आगमापायिनो द्रष्टुर्दृष्टिस्तत्साक्षिणी तु या ।।
द्रष्ट्रादिलोपसाक्षित्वात्तस्या लोपो न युज्यते ।। १४२६ ।। 
सत्येव साक्षिणि यतो भावाभावौ प्रसिध्यतः ।।
जगतोऽतो न नाशः स्यादात्मदृष्टेः कुतश्चन ।। १४२७ ।। 
ननु विप्रतिषिद्धोक्तिर्भवतेहाभिधीयते ।।
न विनश्यति सा दृष्टिर्द्रप्टुश्चेत्यतिसाहसम् ।। १४२८ ।। 
कर्तृकार्याभिसंबन्धो द्रष्टुदृेष्टेरितीर्यते ।।
ततश्चापरिलोपोऽस्याः कार्यत्वान्नोपपद्यते ।। १४२९ ।। 
ननु न लुप्यत इति वचनान्न विलोप्स्यति ।।
नैवं यतो मितिप्राप्तं वचो नाशं न वारयेत् ।। १४३० ।। 
सिद्धस्य व्यञ्जकं मानं न तु तत्कारकं यतः ।।
उक्तेर्नैतोऽविनाशित्वां द्रष्टुर्दृष्टेरिहेष्यते ।। १४३१ ।। 
नैष दोषो यतो द्रष्टुः श्रुतिराह विशेपणम् ।। 
द्रष्टुर्दृष्टेरिति ततो द्रष्टा नैवेह कारकम् ।। १४३२ ।। 
देहान्तो दृष्टिकारी यो द्रष्टा धर्मादिहेतुमान् ।।
दृष्टेर्द्रष्टुश्च लोपोऽत्र प्रत्यग्दृष्ट्येकसाक्षिकः ।। १४३३ ।। 
प्राक्प्रमात्रादिसंभूतेर्या तु दृष्टिरकर्तृका ।।
द्रष्ट्रादिनाशसाक्षित्वात्सा दृष्टिरविनश्वरी ।। १४३४ ।।
दृष्टिरेव तु सा द्रष्टा न तु कारकलक्षणः ।।
द्रष्टुर्विशेषणत्वेन दृष्टेरिति परिग्रहात् ।। १४३५ ।। 
परिलोपो हि कार्याणां लोके सिद्धः स्वकारणे ।।
नातः कारणरूपस्य नाप्यकारकवस्तुनः ।। १४३६ ।। 
अभावस्य च भावत्वाद्भावसिद्धेश्च दृष्टितः ।।
दृष्टौ नाभावशङ्काऽतः सर्वसिद्धेस्तदन्वयात् ।। १४३७ ।। 
न सुषुप्तप्रसिद्धिः स्यादृष्टेर्लोपो भवेद्यदि ।।
जन्मनाशादिहीनेयमतो दृष्टिः परात्मनः ।। १४३८ ।। 
शतृतृजन्तश्रवणादृष्टिश्चेत्स्यात्सकर्तृका ।।
पश्यन्द्रष्टुरिति ह्येवं नैवं कर्त्राद्यसंभवात् ।। १४३९ ।।
नेह बुद्ध्यादिसद्भावस्तदाऽपीतिश्रुतेर्भवेत् ।। 
सुषुप्तेऽतो न धात्वर्थः प्रत्ययार्थश्च नेष्यते ।। १४४० ।।
कर्त्रादिकारकं नो चेत्सुषुप्ते विद्यते कथम् ।।
पश्यन्द्रष्टुरिति वचः कूटस्थ उपपद्यते ।। १४४१ ।। 
यथाऽवकाशदात्रिति भण्यते निष्क्रियं वियत् ।। 
शतृतृजन्तवचसा तथाऽऽत्मा भण्यते ध्रुवः ।। १४४२ ।। 
स्वभावः कारकाणां च यदकृत्वेह कुर्वते ।।
अकुर्वत्कारकं तस्मात्कुर्वतोऽतिशयः कुतः ।। १४४३ ।। 
प्राक्क्रियाया विनिष्पत्तेः कुर्वद्रूपं न लभ्यते ।।
यतोऽतोऽकुर्वदेवेह स्यात्सर्वत्रैव कारकम् ।। १४४४ ।।
शक्तिमत्कारकं चेत्स्यात्स्यात्कार्यं श्क्तिवत्सदा ।।
शक्यानामपि सद्भावः शक्तिवत्सर्वदा यतः ।। १४४५ ।।
न मिथो व्यतिरेकेण शक्तिशक्यौ प्रसिध्यतः ।। 
परस्परव्यपेक्षत्वाच्छक्तिशक्यस्वरूपयोः ।। १४४६ ।। 
शक्तीनां नियमः शक्याच्छक्यानां चापि शक्तितः ।। 
परस्पराश्रयत्वं च प्राप्नुयाच्छक्तिवादिनः ।। १४४७ ।। 
क्रियायाश्चाप्यकार्यत्वे कारकं न प्रसिध्यति ।।
कार्यत्वे चानवस्था स्यात्कुर्वच्चापि सुदुर्लभम् ।। १४४८ ।। 
क्रियातत्फलयोश्चापि पौर्वापर्याप्रसिद्धितः ।। 
किं साध्यं साधनं चेह निश्चयो नोपपद्यते ।। १४४९ ।। 
अविद्यामात्रहेतौ तु सर्वमेतत्सञ्जसम् ।।
तत्कार्यत्वाच्च सर्वस्य न किंचिदसमञ्जसम् ।। १४५० ।। 
यत्राऽऽत्मनोऽस्य संबन्धोऽनात्मनेह विवक्ष्यते ।।
अविद्याहेतुकर्त्रादिसंगतिस्तत्र मोहजा ।। १४५१ ।। 
यत्र त्वात्मेति धीरस्य जायतेऽनात्मधीरिव ।।
यथावस्त्वेव धीस्तत्र नात्राविद्याद्यपेक्षते ।। १४५२ ।। 
जाग्रत्स्वप्नप्रहाणेऽपि प्रत्यङ्भात्रं न हीयते ।। 
तद्धानेरात्मसाक्षित्वात्प्रत्यङ्जन्मादिवर्जितः ।। १४५३ ।। 
रज्ज्वज्ञानमनादाय न सर्पादीक्षणं यथा ।।
आत्माज्ञानमनादाय न तथाऽनात्मवीक्षणम् ।। १४५४ ।। 
कल्पनाबीजविरहात्कल्पना न हि लभ्यते ।। 
प्रतीचि कल्पितोऽनात्मा प्रतीचि व्यभिचारितः ।। १४५५ ।। 
आत्मनोऽव्यभिचारित्वं सर्वत्राऽऽत्मैकसाक्षिकम् ।।
यतोऽतस्तत्परिज्ञाने नाऽऽत्माऽज्ञानमपेक्षते ।। १४५६ ।। 
प्रकाश्यार्थाभिसंबन्धे कर्तृत्वं सवितुर्यथा ।। 
अप्रकाशप्रकाशित्वान्न तथाऽऽत्मप्रकाशने ।। १४५७ ।। 
बाह्यार्थभासनेऽप्यस्य सूर्यादेरिव कर्तृता ।।
सर्वदैवैकरूपत्वाद्भानोर्नापूर्वकारिता ।। १४५८ ।। 
यथा जात्यमणेः शुभ्रा ज्वलन्ती निश्चला शिखा ।।
संनिध्यसंनिधानेषु प्रकाश्यानामविक्रिया ।। १४५९ ।। 
न प्रकाशक्रिया काचिदस्य स्वात्मनि विद्यते ।।
उपचारात्क्रिया साऽस्य यः प्रकाश्यस्य संनिधिः ।। १४६० ।। 
न चेदं दर्शनं गौणमग्निर्माणवको यथा ।।
इतोऽन्यथाऽवबोधस्य प्रतीचोऽनुपलब्धितः ।। १४६१ ।। 
ननु भङ्गुरधात्वर्थे तृच्प्रयोगो जगत्यपि ।।
द्रष्टृशब्दाभिलप्यस्य नित्या दृष्टिः कथं भवेत् ।। १४६२ ।। 
नोक्तत्वात्परिहारस्य सूर्यादावपि दर्शनात् ।।
प्रकाशयिता सविता व्याप्तृ वाऽपि वियत्तथा ।। १४६३ ।। 
अस्तु प्रकाशकेष्वेवं न प्रतीचीति चेन्मतम् ।।
नैवं प्रकशकत्वात्स्यात्प्रत्यगात्माख्यवस्तुनः ।। १४६४ ।। 
प्रत्यक्षमात्मना लोके द्रष्टाद्यर्थावभासनम् ।।
स्वयंज्योतिष्ट्वशास्राच्च प्रत्यगात्मा प्रकाशकः ।। १४६५ ।। 
अपयात्मैवेह सर्वत्र स्वयंज्योतिः प्रतीयते ।।
ज्योतिषामपि तज्ज्योतिस्तमेवेति च शास्त्रतः ।। १४६६ ।। 
साक्षात्पश्याम्यहं कुम्भं न पश्यामीति लोकतः ।।
अनुभूतेः प्रसिद्धत्वान्नैवं स्यादिति चेन्मतम् ।। १४६७ ।। 
मैवं पश्याम्यहं कुम्भं न पश्यामीति दर्शनात् ।।
सदाऽनश्वरदृष्टित्वं प्रतीचो गम्यते स्फुटम् ।। १४६८ ।। 
पश्यामीत्यस्य साक्षित्वं प्रतीचो गम्यते यथा ।।
न पश्यामीति चाप्यस्य तथैवेहाऽऽत्मसाक्षिकम् ।। १४६९ ।। 
उत्खातचक्षुषां चापि दृष्टिः स्वप्नेऽनुभूयते ।।
द्रष्टृदृष्ट्यतिरेकेण नित्या दृष्टिरतो मम ।। १४७० ।। 
ज्योतिषामपि तज्ज्योतिरस्मद्धीपरिमोषणात् ।।
तमोरूपमिवाऽऽभाति भानुर्नक्तंदृशामिव ।। १४७१ ।। 
यत एवमतो दृष्टिर्नित्यैवाऽऽत्मन इष्यताम् ।।
अनित्यत्वस्य सर्वस्य प्रत्यग्दृष्ट्येकसाक्षितः ।। १४७२ ।। 
तयाऽसाधनया दृष्ट्याऽपरिणामस्वभावया ।। 
पश्यन्नेवायमात्माऽऽस्ते तृद्दृष्टेश्चोद्यहेतुतः ।। १४७३ ।। 
पश्यामीति यथाऽद्राक्षीरात्मदृष्ट्यैव जागरे ।।
न पश्यामीत्यपि तथा नित्यदृष्ट्यैव वीक्षसे ।। १४७४ ।। 
पश्यन्कुम्भादिकं वस्तु देहान्तो ग्राहको यथा ।।
दृष्ट्या संबध्यते द्रष्टा द्रष्टृत्वस्य तदाश्रयात् ।। १४७५ ।। 
अकारकस्वभावत्वान्नैवं वृत्तं ममाऽऽत्मनः ।। 
आत्मदृष्टिरतो ग्राह्या प्रत्यङ्भात्रानुरोधिनी ।। १४७६ ।। 
यथोक्तार्थप्रसिद्धत्वाद्वैशब्दोऽत्र प्रयुज्यते ।।
तन्न पश्यतिशब्देन कारकत्वं निषिध्यते ।। १४७७ ।। 
दृश्यार्थासंभवाद्यदूत्पश्यन्नपि न पश्यति ।। 
न पश्यामीतिफलतः कारकस्य यथा तथा ।। १४७८ ।। 
अकारकात्मनोऽदृष्टिर्द्रष्टव्यार्थाप्रयुक्तितः ।।
वस्तूक्तं दृष्टिशब्देन न क्रिया नापि कारकम् ।। १४७९ ।। 
ग्राहकग्रहणग्राह्यहीनं रूपं यदात्मनः ।।
तद्दृष्टिरिति वचसा साक्षान्नः प्रतिपाद्यते ।। १४८० ।। 
प्रतीच्येव समाप्तं यदक्रियाकारकात्मकम् ।।
न पश्यतिगिरा रूपमात्मनस्तदिहोच्यते ।। १४८१ ।। 
ननु चोद्यानुवादोऽयं पश्यतिगोरोच्यते ।।
कुतोऽकारकवस्त्वत्र प्रमाणादभिधीयते ।। १४८२ ।। 
ऐकात्म्यमेव नो ज्ञातं सर्वत्रैव पुरा मितेः ।।
अज्ञातमेव च ज्ञातं नातश्चोद्यस्य संभवः ।। १४८३ ।। 
स्वतःसिद्धानुभूतिश्च नाज्ञानाद्व्यतिरिच्यते ।।
सांख्यराद्धान्तवन्नातश्चोद्यं मत्तोऽन्यतः कृतम् ।। १४८४ ।। 
ऐकात्म्यवादिनाऽवश्यमेकौ मेयोऽर्थ इष्यते ।। 
मेयान्तराभ्युपगमे न ह्यैकात्म्यं प्रसिध्यति ।। १४८५ ।। 
साधनानामसामग्र्यात्सामग्र्याच्चेह कर्तरि ।।
न पश्यतीक्षत इति विरुद्धार्थो यथोच्यते ।। १४८६ ।। 
पश्यन्न पश्यतीत्यत्र न तथाऽऽत्मनि युज्यते ।। 
दृङ्यात्राविक्रियात्मत्व एकत्वाकारकत्वतः ।। १४८७ ।। 
यत एवमतः पश्यन्नित्यस्यैवोत्तरं वचः ।।
न पश्यतीति व्याख्यानं कारकादिनिषेधनम् ।। १४८८ ।। 
पश्यन्न पश्यतीत्यत्र तस्मादेकोऽर्थ उच्यते ।। 
अकारकात्मकं ज्योतिरद्वयं प्रत्यगात्मकम् ।। १४८९ ।।
ग्रहीतृग्रहणग्राह्यं वस्तु द्रष्टव्यमुच्यते ।।
प्रमाणदृष्टियोग्यत्वात्प्रमात्राद्यात्मवस्तुनः ।। १४९० ।। 
प्रात्यक्ष्यं च यथैतेषां तथा पूर्वमवादिषम् ।। 
द्रष्ट्रादेरात्मनश्चोक्तं वैलक्षण्यं तथा पुरा ।। १४९१ ।। 
दर्शनादर्शनोक्तिभ्यामविभागात्मको दृशिः ।।
इहाभिधीयते ज्योतिरन्यत्र तु विभागवत् ।। १४९२ ।। 
चितेरकारकत्वाच्च सर्वान्तरतमत्वतः ।।
कार्त्स्न्यात्तदन्ययाथात्म्यात्पश्यन्नपि न पश्यति ।। १४९३ ।। 
न पश्यति यथा प्राज्ञ उक्तहेत्वविशेषतः ।।
तथैवैतद्ग्रहीतव्यं स्वप्नजाग्रदवस्थयोः ।। १४९४ ।। 
चितेर्यथाऽविनाशश्च स्वप्नजाग्रदवस्थयोः ।।
तथैव संप्रसादेऽस्मिन्नुक्तहेतुसमन्वयात् ।। १४८५ ।। 
न हीतिहेतुवचनं प्रतिज्ञातार्थसिद्धिकृत् ।।
द्विप्रकारो विनाशश्च द्विर्हेतूक्त्या निषिध्यते ।। १४९६ ।। 
निरन्वयो विनाशोऽस्य न हीत्युक्त्या निषिध्यते ।।
अविनाशीति चाप्यत्र विकारापह् नुतेर्वचः ।। १४९७ ।। 
अविनाशीति मैत्रेय्यां द्विधानाशनिषेधकृत् ।।
वचनं प्रागुपन्यस्तं तदेवात्रापि हेतवे ।। १४९८ ।। 
सर्वोच्छित्त्यात्मसाक्षित्वादुच्छित्तेश्चाप्यसंभवात् ।। 
तथा सर्वविकाराणां प्रत्यङ्भात्रैकसाक्षिता ।। १४९९ ।। 
पश्यन्नेवायमत्राऽऽस्ते सान्वयानन्वयौ ध्रुवः ।।
नाशौ यस्मादतः सिद्ध आत्मा कूटस्थदर्शनः ।। १५०० ।। 
पश्यन्न पश्यतीत्येतत्स्वतन्त्रं चाऽऽगमं वचः ।।
न हीति तु प्रतिज्ञोक्तिरनुमोक्त्यनुसारिणी ।। १५०१ ।। 
हेतूक्तिरविनाशित्वादित्युक्तार्थप्रसिद्धये ।।
विनाशशक्त्यभावोक्तेर्न प्रतिज्ञैकदेशता ।। १५०२ ।। 
प्रतिज्ञावचसी द्वे वा पश्यन्नित्यादिनोदिते ।।
न हीति हेतुवचसी द्वे स्यातामुत्तरे तयोः ।। १५०३ ।। 
पश्यन्नेवाऽऽस्त इत्यस्याः प्रतिज्ञोक्तेः प्रसिद्धये ।।
हेतुर्न हीतिवचनमुत्तरस्यापि चोत्तरम् ।। १५०४ ।। 
निरन्वयविनाशस्य निषेधोऽत्र विवक्ष्यते ।। 
प्रथमे हेतुवचसि परिणामस्तथोत्तरे ।। १५०५ ।। 
द्वै वा हेतू यथोक्तार्थौ द्वयोरपि प्रतिज्ञयोः ।।
आभ्यांसंभूय सिद्धोऽर्थ एवं सति भवेद्यतः ।। १५०६ ।। 
पश्यन्नेवायमत्राऽऽस्त इति चेत्कथमुच्यते ।।
न पश्यतीति वचनं शृणु तच्च यथा तथा ।। १५०७ ।। 
पुरा यदभवन्मोहात्स्वप्नजाग्रदवस्थयोः ।।
प्रतीचो न तदत्रास्ति रूपं यत्कारकात्मकम् ।। १५०८ ।। 
आत्मनोऽद्वयतत्त्वस्य द्वितीयं यदविद्यया ।। 
सुषुप्ते न तदस्तीह प्रयुक्तं यत्स्वगोचरैः ।। १५०९ ।। 
सजातीयप्रयुक्तं यद् बुद्ध्यन्तं रूपमात्मनः ।।
धर्मादिहेतुकं प्राज्ञे तद् ध्वस्तं कर्मणः क्षयात् ।। १५१० ।।
तमोन्तात्कारणात्तद्धि द्वितीयं कार्यरूपतः ।।
ततोऽन्यद्न्रहणं नास्ति, विभक्तं ग्राह्यमेव च ।। १५११ ।। 
स्वप्नेऽप्येतत्र्रयं नाभूद्वासनामात्रशेषतः ।। 
किमु विध्वस्तनिःशेषद्वैतहेतौ सुषुप्तगे ।। १५१२ ।। 
सुषुप्ते योऽवशिष्टोऽत्र कौटस्थ्यान्नान्यदर्श्यसौ ।।
योऽप्यन्यदर्शी सोऽप्यत्र नास्ति तद्धेत्वसंभवात् ।। १५१३ ।। 
द्वितीयदर्शनायालं रूपमासीद्यदात्मनः ।।
तन्नास्ति तद्द्वितीयं विभक्तं नात ईक्षते ।। १५१४ ।। 
अविद्यावद्दूितीयं वा नित्यदृष्टेर्विवक्ष्यते ।। 
सदाहीनाननुदितभास्वदेकदृगात्मनः ।। १५१५ ।। 
तादात्म्यव्यतिरेकाभ्यां तमस्तज्जं च नाऽऽत्मनः ।।
विरोधादेसतोऽकार्यकारणत्वात्परात्मनः ।। १५१६ ।। 
विभक्तं यत्तमोऽस्तीव नाविभक्तं मनागपि ।।
तमोऽन्वितत्वाद्वुद्ध्यन्ते न प्राज्ञेऽनन्वयात्तमः ।। १५१७ ।। 
कूटस्थदृष्टावेकस्मिन्नविभक्ते सहस्रधा ।।
नामरूपादिभेदेन विभक्तं यत्तमो दृशेः ।। १५१८ ।। 
तत्तु द्वितीयं नेहास्ति तमोऽनर्थस्य कारणम् ।।
द्रष्ट्रादिरूपसंभेदाद्यत्पश्येज्जागरे यथा ।। १५१९ ।। 
अविद्यादेरभावोक्त्या कूटस्थात्मैव भण्यते ।। 
कारणात्मा यतोऽभावः कार्याख्यस्येह वस्तुनः ।। १५२० ।। 
अज्ञानान्नान्नयदस्तित्वं सर्वस्यानात्मनो यथा ।। 
निवृत्तिस्तद्वत्तद्धेतोर्नावगत्यात्मनोऽपरा ।। १५२१ ।। 
तत्तु नैवेह वस्त्वस्ति द्वितीयं मोहहेतुजम् ।।
साक्षिणो विषयीभूतं विभक्तं कार्यरूपतः ।। १५२२ ।। 
संविदैव समाप्तत्वात्तमोजस्य पुोत्थितेः ।। 
लभते न द्वितीयत्वमन्यत्वासंभवात्तमः ।। १५२३ ।। 
कार्यस्यापि च बुद्ध्यादेस्तद्धेतोरविभागतः ।। 
न तदस्ति द्वितीयत्वं संविदैव समाप्तितः ।। १५२४ ।। 
थत एवमतः प्राह नेह तद्वस्तु विद्यते ।।
यत्पश्येद्गेचरापन्नं मुखशब्दादिलक्षणम् ।। १५२५ ।। 
यत्पश्येदिति कर्त्रुक्तिर्द्रष्टाऽत्राऽऽशङ्क्याते यतः ।। 
तन्नास्ति विषयोल्लेखिदर्शनस्येह कारणम् ।। १५२६ ।। 
श्रोत्रादिकरणोपेतं यतोऽन्तःकरणं दृशेः ।।
बाह्यार्थदर्शने हेतुः कौटस्थ्यान्न तदक्षरम् ।। १५२७ ।। 
तमोन्तः कारणं बुद्धेर्द्रष्टाऽन्तःकरणावधिः ।। 
सुखी दुःखी च देहान्तः प्रत्यगज्ञानहेतुतः ।। १५२८ ।। 
बुद्ध्यादेश्च समुत्पत्तौ धर्माद्येवात्र कारणम् ।।
यतोऽतः कारणध्वस्तौ बुद्ध्याद्येत्यात्मकारणम् ।। १५२९ ।। 
तमोन्वयस्तमःकार्ये बुद्ध्यादावेव युज्यते ।।
न त्वकारणकार्येऽस्मिन्नित्यबुद्धे परात्मनि ।। १५३० ।। 
वृत्तिं च लभते कार्यं न स्वकारणतोऽन्यतः ।। 
न कार्यं कारणं वाऽस्ति प्रत्यग्वृत्तव्यपेक्षया ।। १५३१ ।। 
बुद्ध्यन्तस्यास्य मूढस्य सुखशब्दादिदर्शिनः ।।
स्वकारणक्षयाद्ध्वस्तौ नाऽऽत्मा पश्यन्नपीक्षते ।। १५३२ ।। 
द्रष्टृत्वादिविभागेन विभक्तो यस्त्वविद्यया ।। 
स कूटस्थात्मनाऽपीतो रज्ज्वा सर्पो यथा तथा ।। १५३३ ।। 
द्रष्टृदर्शनदृश्यानां संबन्धोऽतो न वीक्ष्यते ।।
तमस्विनः प्रलीनत्वान्नाविद्याकार्यमीक्षते ।। १५३४ ।। 
द्रष्टृदर्शनदृश्यादिभेदोऽविद्याप्रकल्पितः ।।
यतोऽतो मोहविध्वस्तौ द्रष्ट्राद्यात्मनि नेक्ष्यते ।। १५३५ ।। 
उत्तरेष्वपि वाक्येषु यथोक्तमुपपादयेत् ।। 
व्याख्यानमेतदेवेति नातोऽन्यदवशिष्यते ।। १५३६ ।। 
अन्ये पुनरिमं ग्रन्थमन्यथैव यथोदितात् ।। 
व्याचक्षते हि व्याख्यानात्तच्चापीह विभाव्यते ।। १५३७ ।। 
निरस्य पूर्वपक्षोक्तीः परिहारोक्तिभिः क्रमात् ।।
ज्योतिर्मात्रतया स्थानं दृशेः प्राज्ञे जगौ सुधीः ।। १५३८ ।। 
साधयित्वा स्वयंज्योतिः सुषुप्ते युक्तिभिः स्फुटम् ।।
अथैवं ज्ञस्वभावोऽपि कस्मात्प्राज्ञे न पश्यति ।। १५३९ ।। 
इत्याशङ्कापनुत्त्यर्थं परो ग्रन्थोऽवतारितः ।।
तद्व्याख्यानं यथावच्च ह्यक्षराणां विभाव्यते ।। १५४० ।। 
यद्वेै न पश्यतीत्येवमात्मानमतिशङ्कसे ।।
तन्मा शङ्कीर्यतः प्राज्ञे पश्यन्नात्माऽत्र वर्तते ।। १५४१ ।। 
इत्थंसतत्त्वकस्तावद्द्रष्टव्यः श्रुतियुक्तिभिः ।।
न पश्यतीति न पुनर्द्रष्टव्यो हेत्वसंभवात् ।। १५४२ ।। 
विशेषवन्न चाप्यस्य विज्ञानमिह जायते ।।
पश्यन्न पश्यतीत्येवं पदार्थद्वयमीरितम् ।। १५४३ ।। 
तदाविष्करणे ग्रन्थः क्रमेणाऽऽरभ्यते परः ।।
न हि द्रष्टुरितीत्थं च सौकर्येणावगम्यते ।। १५४४ ।। 
द्रष्टा दृष्टिक्रियाकारी विज्ञानात्मा पुमानिह ।।
बुद्ध्युपात्तस्य रूपादेर्विज्ञानं च ततः परम् ।। १५४५ ।। 
तत्रापि च धियो वृत्तेर्ग्राह्यग्राहकरूपतः ।।
घटादिमेयविषयात्पूर्वोत्पन्नक्रियात्मनः ।। १५४६ ।। 
क्रियान्तरस्य निर्वृत्तौ द्रष्टा तत्रापि पुरूषः ।।
दृक्शाक्तिः पुरुषे तत्र या रूपाद्यनुरोधिनी ।। १५४७ ।। 
क्रियाभावोऽवगन्तृस्थो विज्ञानात्मैककर्तृकः ।।
तस्या दृष्टेः क्रियाया हि द्रष्टृधर्मत्वतः सदा ।। १५४८ ।। 
द्रष्टुर्विपरिलोपोऽत्र मनागपि न विद्यते ।।
गुणिस्थित्यनुरोधित्वाद्नुणानामग्निदाहवत् ।। १५४९ ।। 
यत एवमतो यावदात्मा द्रष्टा न नश्यति ।।
न तावत्स्यात्समुच्छेदो द्रष्टुर्दृष्टेस्तदाश्रयात् ।। १५५० ।। 
मतं गुणिविनाशेन तद्गुणोऽपि विनङ्क्ष्यति ।।
अग्न्याद्यौष्ण्यादिवच्चेन्न द्रष्टुरस्याविनाशतः ।। १५५१ ।। 
अत आहाविनाशित्वाद्द्रष्टुर्दृष्टिकृतः सदा ।। 
विनंष्टुं नाऽऽत्मनः शीलं घटादेरिव युज्यते ।। १५५२ ।। 
न विनश्यत्यसौ कस्मादिति हेतुरिहोच्यताम् ।।
सर्वात्मत्वात्तथैकत्वाद्द्रष्टुर्नाशो न विद्यते ।। १५५३ ।। 
येनास्याऽऽशङ्क्यते नाशस्तेनास्याप्रविभागतः ।।
संभाव्यते न नाशोऽस्य नंष्टुर्नाशाविभागतः ।। १५५४ ।। 
न च तेनैव तस्यैव विनाश उपपद्यते ।।
ऐकात्म्याद्द्वैतविषये यथाऽग्नीन्धनयोस्तथा ।। १५५५ ।। 
द्रष्टस्ततोऽविनाशित्वान्नित्या नित्यस्य धर्मिणः ।। 
आदित्यारशिम्वद्ग्राह्या दृष्टिरप्यविनाशिनी ।। १५५६ ।। 
नित्योऽतो नित्यया दृष्ट्या पश्यन्नेवाविलुप्तया ।।
द्रष्टऽऽस्ते प्रज्वलन्त्याऽत्र सुषुप्ते यो विवक्षितः ।। १५५७ ।। 
एवं तावत्स्थितं पूर्वं पश्यन्निति यदीरितम् ।।
न पश्यतीति यत्तूक्तं तदिदानीं प्रपञ्च्यते ।। १५५८ ।। 
न पश्यतीदं द्रष्टव्यमिति यत्सूत्रितं पुरा ।।
पश्यन्नेव यदि ह्यास्ते कथं तदुपपद्यते ।। १५५९ ।। 
यथोपपद्यते सर्वं शृणु तच्चापि भण्यते ।।
पश्यन्नेवायमत्राऽऽस्ते पूर्वहेतुसमाश्रयात् ।। १५६० ।। 
तत्तु द्वितीयं नेहास्ति द्रष्टव्यं यत्समाश्रयात् ।।
विशेषबुद्ध्यभिव्यक्तिर्जाग्रद्भूमाविवेष्यते ।। १५६१ ।। 
ननु द्रष्टव्यमस्त्येव द्वैताद्वैतात्मकत्वतः ।।
ब्रह्मणोऽस्य कथं नास्ति द्रष्टव्यमिति भण्यताम् ।।
द्रष्टव्यं स्याद्विभक्तं त्न्नाविभक्तं यथोदितम् ।। १५६२ ।। 
यदि ह्यन्यत्ततो द्रष्टुर्दृश्यं तत्स्याद्विभागवत् ।। 
ततः पश्येद्विभक्तं सन्न त्वेवमिह विद्यते ।। १५६३ ।। 
पश्यन्नेवायमत्राऽऽस्ते द्रष्टव्यासंभवात्सदा ।।
न पश्यतीति द्रष्टोक्तो न तु दृष्टिविनाशतः ।। १५६४ ।। 
ज्वलन्नपि यथा वह्निर्नानभ्याहितमिन्धनम् ।।
दहतीह तथा द्रष्टा नाप्राप्तं दृश्यमीक्षते ।। १५६५ ।। 
व्याख्यानमेतत्सुधियां श्रद्दधाना उपासते ।।
युक्त्यक्षरबहिष्ठत्वान्न विद्वासं उपासते ।। १५६६ ।। 
यथा चेदमसंबद्धं न युक्त्यक्षरसंश्रयम् ।।
तथाऽसकृत्पुराऽप्युक्तमधुनाऽप्यभिधीयते ।। १५६७ ।। 
पश्यन्नेवायमत्राऽऽत्मा सुषुप्ते व्यवतिष्ठते ।। 
एवंसतत्त्व एवायमिति हेतुरिहोदितः ।। १५६८ ।। 
न च प्रादुर्भवत्यस्य ज्ञानमन्यद्विशेषवत् ।। 
न पश्यतीति वाक्यस्य व्याख्यानमिदमीरितम् ।। १५६९ ।। 
पश्यन्नेवेति चेदेतद्वस्तुयाथात्म्यमुच्यते ।।
इत्थंसतत्त्व इत्युक्त्या कथं द्रष्टृक्रियोच्यते ।। १५७० ।। 
द्रष्ट्रधीना क्रियादृष्टिरिति चेद्भवतोच्यते ।। 
कथं विपरिलोपोऽस्याः क्रियात्वे सति वार्यते ।। १५७१ ।। 
अभूतदृष्टिकर्तृत्वे द्रष्टृत्वं द्रष्टुरिष्यते ।। 
प्रादुर्भावे तथाऽसत्याः क्रियायाश्च क्रियात्मता ।। १५७२ ।। 
द्रष्ट्रा च क्रियाते दृष्टिर्न चासौ परिलुप्यते ।।
इति स्ववचसैवैतद्विरुमभिधीयते ।। १५७३ ।। 
कार्यस्यापि च नित्यत्वं वचनाच्चेत्प्रसिध्यति ।। 
वचनस्याप्रमाणत्वं कारकत्वात्प्रसज्यते ।। १५७४ ।। 
प्रमाणं बोधकं सर्वं तच्च सिद्धस्य वस्तुनः ।।
पूर्वं प्रमाणसंबन्धाद्व्यङ्ग्यव्यञ्जकसंगतेः ।। १५७५ ।। 
अनुमानविरोधस्य वचसोऽस्य प्रसज्यते ।।
अविनाभाविता यस्मादनित्यकृतकत्वयोः ।। १५७६ ।।
द्वौ पदार्थावुपन्यस्तावित्येतदतिदुर्घटम् ।।
यतो न पश्यतीत्येतदनूद्यान्यद्विभाव्यते ।। १५७७ ।। 
न पश्यतीति प्राप्तत्वान्नापूर्वोऽर्थोऽवबोध्यते ।। 
न पश्यतीत्यतोऽनूद्य पश्यन्निति विधीयते ।। १५७८ ।। 
पश्यन्नित्यस्य वा व्याख्या कारकत्वनिवृत्तये ।।
न पश्यतीति वचनं न त्वर्थान्तरमुच्यते ।। १५७९ ।। 
किमयं दृष्टिकारित्वात्पुमान्द्रष्टेति भण्यते ।।
दृष्ट्यात्मकं वा किं वस्तु द्रष्टेत्यत्र विवक्ष्यते ।। १५८० ।। 
न तावद्दृष्टिकर्तृत्वं कौटस्थ्यादात्मवस्तुनः ।।
कौटस्थ्यसिद्धौ हेतूंश्च प्रागवोचमनेकशः ।। १५८१ ।। 
क्रियाकारकरूपस्य प्रत्यङ्भात्रसतत्त्वतः ।। 
नातोऽस्य कारकत्वां स्यात्साक्षित्वाच्च क्रियावताम् ।। १५८२ ।। 
बुद्ध्युपात्तस्य रूपादेर्विज्ञातृत्वं न चाऽऽत्मनः ।।
भोक्तृत्वमपि तस्येह चैतन्याभासवर्त्मना ।। १५८३ ।। 
मणेरेव विकारोऽयं याऽलक्तादिसरूपता ।।
नालक्तकादेर्विकृतिर्निष्क्रियत्वादिहेष्यते ।। १५८४ ।। 
रक्तत्वादिप्रसिद्ध्यर्थं विक्रियां न प्रपद्यते ।।
अलक्तकादिः सर्वत्र यथैवं ह्यात्मवस्त्वपि ।। १५८५ ।। 
गुणिस्थित्यनुरोधित्वं न च सर्वत्र वीक्ष्यते ।।
गुणानां केशकृष्णत्वं व्येति केशेषु सत्स्वपि ।। १५८६ ।। 
अग्नेरात्यन्तिको नाशो भवताऽपि न मृष्यते ।।
न चोष्णत्वं सतोऽप्यग्नः काष्ठादावुपलभ्यते ।। १५८७ ।। 
गुणिस्थित्यनुरोधित्वमस्तु नाम गुणात्मनः ।।
द्रष्टुर्दृष्टेः किमायातं क्रिया दृष्टिर्गुणो न तु ।। १५८८ ।। 
कारकाणां स्वभावोऽयं यदकृत्वा प्रवर्तनम् ।।
यथाऽभूत्वा तथा भावः क्रियायास्तत्त्वमुच्यते ।। १५८९ ।। 
यावद्द्रव्यानुरोधित्वं नावश्यं गुणकर्मणोः ।।
द्रव्ये सत्यपि लोकेऽस्मिन्व्यभिवारस्य दर्शनात् ।। १५९० ।। 
जातिक्रियागुणादीनां निषेधादात्मवस्तुनः ।।
अस्थूलं नेति नेतीति प्रतीचोऽन्यन्निषिध्यते ।। १५९१ ।।
द्रष्टुश्चापि न नित्यात्वं क्रियोद्भूतिनिमित्ततः ।।
क्रियाकारकयो रूपमितरेतरहेतुकम् ।। १५९२ ।। 
स्वमात्रेण न यत्सिद्धं तत्सिद्धं परतः कथम् ।।
स्वमात्रेण च यत्सिद्धं तस्यापेक्षाऽन्यतः कुतः ।। १५९३ ।। 
न सिद्धयोर्मिथोऽपेक्षो न स्वतोऽसिद्धयोस्तथा ।
इत्यादेः पूर्वमुक्तत्वान्नेह भूयोऽपि यत्यते ।। १५९४ ।। 
नासतो विद्यतेऽपेक्षा नापि कूटस्थवस्तुनः ।।
शकत्यवस्थं यतो वस्तुहेत्वपेक्ष्यैति विक्रियाम् ।। १५९५ ।। 
नित्यं न भवनं यस्य यस्य वा नित्यभूतता ।।
न तस्य क्रियमाणत्वं खपुष्पाकाशयोरिव ।। १५९६ ।। 
उत्पत्त्यादौ तु यच्छक्तं शक्तिमात्रात्मना स्थितम् ।।
तदेव हेत्वपेक्षं सदुत्पत्त्यादि प्रपद्यते ।। १५९७ ।। 
उत्पत्त्यादावशक्तत्वात्कौटस्थ्यादात्मवस्तुनः ।।
अद्वितीयत्वतश्चास्य नोत्पत्त्यादि प्रसिध्यति ।। १५९८ ।। 
शक्त्यवस्थानि वस्तूनि योग्यहेतोरसंभवात् ।।
नाऽऽर्तवानि प्रसूयन्ते योग्यहेतौ च तज्जनिः ।। १५९९ ।
कार्यं नाक्रियमाणं सन्नाकुर्वत्कारणं तथा ।।
मिथो न व्यतिरेकेण सिध्येते कार्यकारणे ।। १६०० ।। 
वस्त्वेव दृष्टिरत्रातो न क्रिया नापि कारकम् ।।
तस्मादेवाविनाशित्वादिति हेतुरिहोदितः ।। १६०१ ।। 
निर्णीतं प्रथमं वस्तु पश्यन्निति यदीरितम् ।।
न पश्यतीति यत्तूक्तं तस्य व्याख्याऽधुनोच्यते ।। १६०२ ।। 
दृष्टेरपरिलोपश्चेदथ कस्मान्न पश्यति ।।
प्रवोधवत्सुषुप्तेऽस्मिन्निति प्रतिविधीयते ।। १६०३ ।।
पश्यन्नेवायमात्मेति यथोक्तन्यायसंश्रयात् ।। 
न तु द्वितीयं जाग्रद्वत्पश्यत्यात्मा सुषुप्तगः ।। १६०४ ।। 
द्वतीयं नेक्षते कस्मादित्यत्रैवाभिधीयते ।।
हेतुर्न तु तदस्तीति पश्येद्यद्वस्तु बोधवत् ।। १६०५ ।। 
विशेषदृष्ट्यभिव्यक्तिर्यदाश्रित्य प्रसिध्यति ।। 
न तदस्ति यतस्तस्मात्पस्यन्नपि न पश्यति ।। १६०६ ।। 
इति व्याख्या न साध्वीयं द्रष्टव्यासंभवे यतः ।।
न प्रात्यक्ष्यं द्रष्टृदृष्ट्योः स्यात्सुषुप्तप्रसिद्धिवत् ।। १६०७ ।। 
तमस्यवस्थितोऽपश्यञ्ज्ञातृज्ञानतमांसिहि ।।
प्रपद्यते विवेकेन यथा कुम्यादिवीक्षणे ।। १६०८ ।। 
न प्राज्ञे तु ततोऽयुक्तं दृश्यमात्रनिषेधनम् ।।
ग्राहकग्रहणग्राह्यभावाभावाद्यपह्नुतेः ।। १६०९ ।। 
ननु चास्त्येव तद्दृश्यं समस्तव्यस्तरूपतः ।।
यथोक्तवस्तुनो मैवं तस्यानत्यन्तभेदतः ।। १६१० ।। 
बाढमस्त्वे तदृश्यं न त्वत्यन्तविभागवत् ।।
स्याद्विभक्तं तदन्यच्चेत्पश्येदेव प्रबोधवत् ।। १६११ ।। 
नात्यन्तमेव सर्वत्र विभागोऽयं समीक्ष्यते ।।
विशेषणमतोऽन्याय्यमत्यन्तमिति भण्यते ।। १६१२ ।। 
विभक्तमविभक्तं वा वस्तु वस्त्वन्तराश्रयात् ।। 
सर्वैकत्वे विभागो वाऽविभागो वा न युज्यते ।। १६१३ ।। 
यद्धि यस्माद्विभक्तं स्यात्तदेव स्यात्ततः कथम् ।।
अविभक्तं विरुद्धत्वात्तस्मादुक्तमशोभनम् ।। १६१४ ।। 
अपह्नुतिर्विभागस्य ह्यविभक्तगिरोच्यते ।। 
विभागान्नापरं वस्तु ह्यविभक्तगिरा ततः ।। १६१५ ।। 
अन्यद्विभक्तमिति च तथा द्रष्टव्यमित्यपि ।।
सामर्थ्यादेक एवार्थो भूयो भूयोऽभिधीयते ।। १६१६ ।। 
अस्मत्पक्षे तु दोषोऽत्र मनागपि न विद्यते ।।
द्रष्टव्यो दृष्टियोग्योऽर्थो ह्यन्योऽनन्यश्च युज्यते ।। १६१७ ।। 
परमार्थात्मनस्तद्वत्कल्पिताज्ञानलक्षणः ।। 
अविभक्तोऽपि चान्यः स्याद्वैलक्षण्यात्परस्परम् ।। १६१८ ।। 
धर्मादीनां विभक्तत्वमविभक्तेऽपि धर्मिणि ।।
एवं न पुनरुक्तत्वं द्रष्टव्यादेः प्रसज्यते ।। १६१९ ।। 
साक्ष्यार्थो दृष्टियोग्यः स्यादन्यो मात्रादिरात्मनः ।।
द्रष्टृदर्शनदृश्यार्था विभक्ताः स्युः परस्परम् ।। १६२० ।। 
द्वैताद्वैतात्मकत्वं च प्रवाणान्नोपपद्यते ।।
यथेह वस्तुनः साक्षात्तथा पूर्वमवादिषम् ।। १६२१ ।। 
पूर्ववाक्ये यथा व्याख्या कृता कृत्स्ना तथैव सा ।।
उत्तरेष्वपि वाक्येषु कर्तव्या पण्डितैरतः ।। १६२२ ।। 
दर्शनादिक्रियाणां यदस्तित्वं तन्न वास्तवम् ।।
सदसत्त्वादिसंभेदशून्यत्वादात्यवस्तुनः ।। १६२३ ।। 
विदितादन्यदेवैतत्तथैवाविदितादधि ।।
ब्रह्मात्मवस्त्विति ज्ञेयमिति श्रौतं वचः स्फुटम् ।। १६२४ ।। 
द्रष्टुरिति तृजन्तेन कर्तृत्वमभिधीयते ।।
द्रष्टा कस्येत्यपेक्षायां दृष्टेरित्यभिधीयते ।। १६२५ ।। 
दृष्टिरित्यपि भावः स्यात्समाप्तिर्या क्रियात्मनः ।।
फलाश्रितोऽसौै भावोऽत्र दृष्टिशब्देन भण्यते ।। १६२६ ।। 
फलं प्रकाशनं ज्ञानं तत्कर्तृत्वं च वस्तुनः ।।
प्रत्येकमुच्यतेऽत्रैतद्वाक्येप्वेतेषु वस्तुनः ।। १६२७ ।। 
इह यद्दूषणं वाच्यं तदुक्तमिति नोच्यते ।।
कारकादेरसद्भावात्सुषुप्ते परमार्थतः ।। १६२८ ।। 
कारकादिविधर्माऽपि प्रत्यगज्ञानहेतुजैः ।।
ग्राहकग्रहणग्राह्यरूपैरात्मेक्ष्यते तथा ।। १६२९ ।। 
कर्तृकार्यावभासित्वात्कर्तृकार्यदिसाक्ष्ययम् ।।
कर्तृकार्यादिवद्भाति कूटस्थोऽप्यात्ममोहतः ।। १६३० ।। 
एकैवेयमतो दृष्टिर्जन्महानादिवर्जिता ।।
बहुत्वजन्मनाशादि यात्यविद्योत्थसंगतेः ।। १६३१ ।। 
यन्न रसयतीत्यत्र विजानन्वा इतीर्यते ।।
विरूपं प्रस्तुताद्रूपादन्याय्यं भण्यते कुतः ।। १६३२ ।। 
नैष दोषोऽत्र विज्ञप्तिमात्ररूपे परात्मनि ।।
दृष्ट्यादिशक्तिभेदोऽयं मा प्रसाङ्क्षीदितीर्यते ।। १६३३ ।। 
यत एवमतो ज्ञप्तिमात्रमेवाभिधीयते ।। 
दृष्ट्यादिशब्दौस्तस्माच्च सलिलादिवचोऽर्थवत् ।। १६३४ ।। 
बाह्यदृष्ट्याद्युपाधिस्था प्रत्यगात्मैकलक्षणा ।।
दृष्टिर्दृष्ट्यादिवाच्येह विनाशादिनिषेधतः ।। १६३५ ।। 
अन्तर्भावेऽपि दृष्ट्यादौ मतिविज्ञानयोरिह ।।
स्वातत्र्योणापि तद्वृत्तेः सिद्धेर्भूयः पृथग्ग्रदृः ।। १६३६ ।। 
दहनौष्ण्यादिवद्वह्नेर्विभिन्नाः स्युः परस्परम् ।।
द्रुष्टुर्दृष्ट्यादयो धर्मा भिन्नाभिन्नात्मना स्थिताः ।। १६६७ ।। 
उतैकस्यैव धर्मस्य तदबोधोत्थभेदतः ।।
भेदोऽयं लक्ष्यते मोहाद्रवेः स्वोत्थैर्जलैरिव ।। १६३८ ।। 
इह व्याचक्षते केचिन्नानात्वैकत्वारूपता ।।
स्वत एवाऽऽत्मनो ग्राह्या चैतन्यमिव सर्वदा ।। १६३९ ।। 
भेदाभेदात्मकं सर्वं वस्तु दृष्टं यतस्ततः ।। 
परपक्षे न दृष्टान्तः कश्चिदप्युपलभ्यते ।। १६४० ।। 
एकैव गोता गोपिण्डे सास्नाद्यर्थानुसारिणी ।।
सास्नादयो मिथो भिन्ना न चान्योन्यविरोधिनः ।। १६४१ ।। 
न च सामान्यबुद्ध्येह भेदबुद्धिर्निवर्तते ।।
नापि सामान्यधीबाधो विशेषोत्थधियेष्यते ।। १६४२ ।। 
स्थूलेषु यद्वत्सामान्यविशेषात्मकता तथा ।।
संभावनीया निःशेषसूक्ष्मवस्तुष्वपीदृशी ।। १६४३ ।। 
नानात्वैकत्ववत्स्थूलं दृष्टं वस्तु यथा तथा ।। 
आत्माद्यतीन्द्रियं वस्तु वस्तुत्वदिति गम्यताम् ।। १६४४ ।। 
इत्येवं पण्डितंमन्या अनुमानबलादिह ।
भिन्नाभिन्नात्मकं वस्तु स्थापयन्त्यविशेषतः ।। १६४५ ।। 
इत्युक्तपरिफल्गुत्वप्रबोधायाभिधीयते ।।
न्यायः श्रेयोर्थिना मा भूद्भान्तिर्वेदान्तवस्तुनि ।। १६४६ ।। 
भेदग्राहि न नो मानं कृत्स्नेऽपि जगतीक्ष्यते ।। 
वस्तुस्वरूपमुज्झित्वा मेयं नास्त्यपरं मितेः ।। १६४७ ।। 
न च स्वरूपे भेदोऽस्ति कस्यचिद्वस्तुन कचित् ।।
स्वरूपाच्चान्यतो भेदः प्रमाणाभासगोचरः ।। १६४८ ।। 
असाधारणरूपेण व्यावर्तन्ते परस्परम् ।।
यथा विशेषाः सामान्यं तथा व्यावर्तते ततः ।। १६४९ ।। 
तेऽपि सामान्यमात्रं चेद्विशेषा भवतो मताः ।।
विशेषविरहात्तर्हि सामान्यमपि दुःस्थितम् ।। १६५० ।। 
भिन्नं वा स्यान्न वा भिन्नं सामान्यं चेद्विशेषतः ।। 
भेदे विशेष एव स्यात्सामान्यं खण्डमुण्डवत् ।। १६५१ ।। 
भेदभेदवतोर्भित्तावनवस्था प्रसज्यते ।। 
धर्मधर्म्यप्रसिद्धिश्च तदभेदेऽपि सज्यते ।। १६५२ ।।
आत्मैव चेद्विशेषाः स्युर्धर्मिणो धर्मलक्षणाः ।। 
व्यतिरेको न संसिध्येदात्मत्वं स्यात्तदाऽऽत्मनः ।। १६५३ ।। 
स्वयंरूपत्वतो नाऽऽत्मा ह्यात्मनो व्यतिरिच्यते ।।
अनात्माभिजना ह्येषा व्यावृत्तिर्याऽऽत्मनो भवेत् ।। १६५४ ।। 
न च धर्म्यन्तरासत्त्वे प्रत्यगात्मातिरेकिणः ।। 
धर्मा लभन्त आत्मानं पारतन्त्र्यात्मकत्वतः ।। १६५५ ।। 
धर्म्यन्तरस्य चास्तित्वे प्रतिज्ञार्थो न सिध्यति ।।
समस्तव्यस्तातारूप आत्मैवैक इतीरितः ।। १६५६ ।। 
व्यस्ता अपि तदात्मानो धर्माः स्युश्चेत्समस्तवत् ।।
विशेष उच्यतां कोऽत्र समस्तव्यस्तरूपयोः ।। १६५७ ।। 
धर्म्यन्तराश्रितैर्धर्मैर्नान्यो धर्मी विशेष्यते ।।
धर्मिधर्मत्वरूपस्य संबन्धस्यासमन्वयात् ।। १६५८ ।। 
नेति नेत्यादिवाक्यानां नैरर्थक्यं च सज्यते ।।
समास्तव्यस्तरूपत्वं यदि स्याद्ब्रह्मणः श्रुतेः ।। १६५९ ।। 
व्युत्थाप्य ब्रह्मणो द्वैतं तदनूद्य श्रुतिः पुनः ।।
आत्मैवेत्यब्रवीत्साक्षात्कुतो भेदस्य संभवः ।। १६६० ।। 
व्यावर्ततेऽस्वरूपं चेत्स्वरूपाद्वस्तु मानतः ।।
अनवाप्तस्वरूपं सद्वस्तु स्याच्छशशृङ्गवत् ।। १६६१ ।। 
मानं विधिमुखं मुक्त्वा न व्यावृत्त्येकवर्त्मना ।।
लभते मेयसंबन्धं तत्सद्वस्तूपलम्भतः ।। १६६२ ।। 
अघटादिव्युदासेन न घटाद्यर्थसंगतिः ।।
मितेरनेवंधर्मत्वान्नाभावे व्यापृतिर्मितेः ।। १६६३ ।। 
अप्रसिद्धघटाद्यर्थोऽघटाद्यर्थापनोदनम् ।।
मानेनेह कथं कुर्यादन्योन्याश्रयकारणात् ।। १६६४ ।। 
घटबोधप्रयुक्तेयमघटस्य ह्यपाक्रिया ।। 
अघटार्थव्युदासाच्च घटार्थस्यावबोधनम् । १६६५ ।। 
घटवच्चाघटस्यापि तदन्यापाक्रियां विना ।।
नैवाधिगतिरित्येवमनवस्था प्रसज्यते ।। १६६६ ।।
मातृमानाप्रसिद्धिश्च तदन्यापोहनादृते ।।
ताभ्यां विना प्रमेयोऽर्थो नितरां न प्रसिध्यति ।। १६६७ ।। 
पृथक्त्वं चापृथक्त्वं च गुणो येषां च वादिनाम् ।। 
तत्प्रक्रियानुसारेणाप्यत्र नैवास्ति भेदधीः ।। १६६८ ।। 
पृथग्गुणस्ततोऽन्यभ्यः पृथक्त्वे वा पृथग्गुणात् ।। 
अपृथग्वा मिथस्ते स्युर्न तथाऽपि भिदेक्ष्यते ।। १६६९ ।। 
अपृथक्त्वागुणद्रव्यं पथक्त्वं संश्रयेत्कथम् ।। 
परस्परविरोधित्वाच्छैत्यं यद्वदविभावसुम् ।। १६७० ।। 
पारतन्त्र्यस्वभावाच्च न चाप्राप्तसमाश्रयः ।।
गुणत्वं लभते लोके गुणः कश्चिद्गुणी यथा ।। १६७१ ।। 
असंभित्तिः पृथक्त्वस्य ततोऽन्यभ्यः प्रसज्यते ।। 
पृथक्त्वस्य न चेदन्यत्पृथक्त्वान्तरमिष्यते ।। १६७२ ।। 
अन्यापेक्षं पृथक्त्वं च स्वयमेवापृथग्घटः ।।
बलीयानन्तरङ्गत्वाद्वहिरङ्गं प्रबाधते ।। १६७३ ।। 
पृथग्गुणाच्च व्युत्थाप्य द्रव्यादेः किं स्वलक्ष्णम् ।। 
स्वतोऽपृथकत्वात्सर्वस्य पृथक्त्वमपि दुर्लभम् ।। १६७४ ।। 
अथानुभवतोऽस्तीति पृथक्त्वं भवतो मतम् ।।
मैवं मिथ्यानुभूतित्वाच्छुक्तिकारजतादिवत् ।। १६७५ ।। 
नैकानुभूतिबलतो वस्तुनो लभ्यते भिदा ।।
भिन्नानुभूतितो नापि मिथस्तासामसंगतेः ।। १६७६ ।। 
एकस्यामनुभूतौ चेद्भेदो नाऽऽत्मन इष्यते ।।
मृषा तत्रैव स मिथो व्यभिचारादध्रुवं भवेत् ।। १६७७ ।। 
नानुभूतिः प्रतीचीयमभेदाद्भेदमीक्षते ।।
स्वरूपाव्यतिरेकाच्च नापि चानात्मनीक्षते ।। १६७८ ।। 
न चैकबुद्धिबाधेन द्व्यादिधीरुपजायते ।।
तत्कारणत्वात्तद्रुद्धेर्मृत्स्नेव घटजन्मनः ।। १६७९ ।। 
द्वित्र्यादिबुद्धिरेकस्मिन्मित्याऽतद्रूपवस्तुनः ।।
समूहस्योभयत्वेऽपि स्मृतेरप्यप्रमाणतः ।। १६८० ।। 
न चेत्समूहो वस्त्वस्ति एकैकत्वात्समूहिनाम् ।।
सत्यत्वेऽपि तथैकत्वान्नानेकत्वं तथाऽपि च ।। १६८१ ।। 
अद्वैतविषयैवेयं द्वौ त्रयश्चेति या मतिः ।। 
एकत्वात्समुदायस्य न प्रमाऽतो भिदां प्रति ।। १६८२ ।। 
यदि प्रत्यक्षगम्योऽर्थो व्यावृत्तेस्तत्पृथक्त्वतः ।। 
न प्रत्यक्षाभिसंबन्धः कुम्भप्रत्यक्षतो भवेत् ।। १६८३ ।। 
प्रत्यक्षगम्यधर्मश्चेद्व्यावृत्तिर्भवतोच्यते ।।
धर्मिप्रतीतिरेव स्यात्साऽपि चेहैककर्मिका ।। १६८४ ।। 
धर्मिबुद्धेर्न धर्मेषु बुद्धिभेदः प्रजायते ।।
देशकालाद्यभिन्नत्वादेकात्मत्वाच्च संविदः ।। १६८५ ।। 
सत्तत्त्वं सर्वभावानां तत्र तावन्न भेदधीः ।।
भेदधीविषयो यश्च तस्मात्सद्धीर्निवर्तते ।। १६८६ ।। 
सतैव सर्ववस्तूनि बिभ्रत्यात्मानमात्मना ।।
कल्पितत्वादनेकत्वाद्रज्जुसर्पद्विचन्द्रवत् ।। १६८७ ।। 
प्रकृत्यर्थातिरेकेण प्रत्ययार्थो न गम्यते ।।
सत्तत्यत्र ततः स्वार्थस्तद्धितोऽत्र भवन्भव्ते ।। १६८८ ।। 
सति व्यभिचरत्येव तदन्यद्वस्तु मोहजम् ।।
सर्पादिवस्तुवत्तस्मात्सत्सत्यमितरन्मृषा ।। १६८९ ।। 
व्युत्थिता हि सतो भेदाः प्रत्यक्षागमलिङ्गतः ।। 
अभावात्मकतां प्राप्ता गम्यन्ते नेश्वरैरपि ।। १६९० ।। 
सदेकत्वमशेषेषु वस्तुष्वव्यभिचारि हि ।। 
व्यभिचारि ततोन्यद्याद्वस्त्वतोऽद्वैतमेव सत् ।। १६९१ ।। 
व्युत्थाय न सतो यस्माद्वस्तु संभावनामपि ।।
अभावमपि नाऽऽप्नोति काऽऽस्था भूत्यै विनाऽऽत्मना ।। १६९२ ।। 
सत्सिद्धिमेव संभाव्य सिद्धाः स्मेत्यभिमन्वते ।।
सर्वे भावाः स्रजा यद्वद्भोगी सिद्धायतेऽन्यतः ।। १६९३ ।। 
प्रत्यक्षेणापि नाभावः क्वचिज्जगाति मीयते ।।
तस्य सद्वस्तुमेयत्वादभावस्याप्यसंभवात् ।। १६९४ ।। 
कामं घटाद्याभावोऽयं प्रत्यक्षादवसीयताम् ।।
प्रत्यक्षाभावसंसिद्धौ किं प्रमाणमितीर्यताम् ।। १६९५ ।। 
कार्यरूपाभिधाभेदादतीतानागतेष्विव ।।
ऐकात्म्यं सर्वभावानां भिन्ननामादिमत्स्वतः ।। १६९६ ।। 
अथ ब्रवीषि भेदोऽत्र स्याद्दूयोर्धर्मधर्मिणोः ।।
व्यावृत्तेर्धर्मधर्मित्वं न तयोरुष्णशीतवत् ।। १६९७ ।। 
न भावयोरसंभित्तेर्धर्मधर्मित्वमिष्यते ।।
नितरामभावयोर्न स्यान्न विरुद्धाविरुद्धयोः ।। १६९८ ।। 
निर्भेदकस्य कुम्भस्य भेदः केनेति भण्यताम् ।।
वस्त्वात्मनैव चेत्तर्हि मत्पक्षः साध्यते त्वया ।। १६९९ ।। 
वस्तुस्वरूपमुज्झित्वा नान्यत्र व्यापृतिर्मितेः ।।
अस्ति यस्मादतोऽद्वैतं वस्तु वस्तुनि सर्वदा ।। १७०० ।। 
व्यावृत्तिरनुवृत्तिर्वा सर्वस्यैवास्य वस्तुनः ।।
अद्वैतपक्षो भवता मदीयोऽयं प्रसाध्यते ।। १७०१ ।। 
व्यावृत्तोऽयमिति ज्ञानं किं कुम्भे किं ततोऽन्यतः ।। 
अव्यावृत्तस्वरूपत्वात्कुम्भे तावन्न धीरियम् ।। १७०२ ।। 
नाप्यकुम्भव्युदासेन कुम्भस्य स्याद्विशेषणम् ।।
न ह्यम्भस्थेन शैत्येन शिखिनः स्याद्विशेषणम् ।। १७०३ ।। 
अस्यायमिति षष्ठ्यर्थः प्रत्यक्षादवगम्यते ।।
घटाभावः पटे किं न कुतो वाऽस्त घटेऽस्तिता ।। १७०४ ।। 
भावाभावौ सतो न स्तः सत्त्वादेवासतः कुतः ।।
नानयोर्धर्मधर्मित्वं विरोधादितरेतरम् ।। १७०५ ।। 
सर्वे भावाः स्वयं सन्तो व्यावृत्तिः किंसमाश्रया ।।
निराकृता स्वयं सद्भिर्यथा वियति कृष्णिमा ।। १७०६ ।। 
नभोवत्सदिदं सर्वं तत्र यत्तत्सदात्मना ।।
साध्यत्वं नान्यथा दृष्टमसतो यदि वा सतः ।। १७०७ ।। 
वस्त्वन्तराच्चेद्व्यावृत्तिरिष्यते ह्यन्यवस्तुनः ।।
वस्तुत्वात्सानस्त्वभावस्य वस्तु नो चेत्कुतो भिदा ।। १७०८ ।। 
घटो भावात्मनाऽऽप्नोति त्वत्साध्यं चेदशेषतः ।। 
धटीभूतमिदं सर्वं द्वैतं ते किंप्रमं मतम् ।। १७०९ ।। 
बोधकं यत्प्रमेयस्य तत्प्रमाणमिहेष्यते ।।
न च प्रमाणनास्तित्वमीदृक्तस्मान्न युज्यते ।। १७१० ।। 
मेयााभावः प्रमाणानां यद्यभावेन गम्यते ।।
प्रमाणानामभावस्य गमकः को भविष्यति ।। १७११ ।। 
एकप्रत्ययनिर्ग्राह्यमेकं वस्त्विति भण्यते ।।
प्रत्यभिज्ञाबलाद्वाऽपि नाभावेऽस्त्युभयं हि तत् ।। १७१२ ।। 
दर्शनस्पर्शनाभ्यां स्याद्यथैकार्थग्रहस्तथा ।।
प्रत्यक्षाभावमानाभ्यां नानुभूतिरिहास्ति नः ।। १७१३ ।। 
न प्रमाणं प्रमेयं वा तदभावविशेषणम् ।।
तदा द्वयोरसंसिद्धेर्विरोधाच्चाप्यसंगतिः ।। १७१४ ।। 
यद्यसन्नपि धर्मः स्यान्नैपुण्याद्भवतः कचित् ।।
नभो मूर्तं घटोऽमूर्तो विश्रब्धैः किं न साध्यते ।। १७१५ ।। 
न भावयोरभिन्नत्वाद्धर्मधर्मित्वमिष्यते ।। 
नितरामभावयोर्न स्याहूरतो भावाभावयोः ।। १७१६ ।। 
नाऽऽत्मना वस्तुना भेदो भेदस्यान्यव्यपाश्रयात् ।।
अन्यदीयोऽपि नान्यस्य भेदः स्यात्कल्पनां विना ।। १७१७ ।। 
स्वतोऽभिन्नस्वभावत्वान्न भेदोऽन्योन्यसंश्रयः ।।
उभयोरप्यसंभेदः कथं भिन्द्याद्विरोधिनम् ।। १७१८ ।। 
विशेषणप्रभेदेऽपि विशेष्योऽर्थो न भिद्यते ।।
शुक्लकृष्णादिभेदेऽपि गोपिण्डो न हि भिद्यते ।। १७१९ ।। 
विशेषणं विशेष्याच्चेद्विशेष्यान्तरवत्पृथक् ।।
भिन्नत्वात्संगतिर्न स्याद्विशेषणविशेष्ययोः ।। १७२० ।। 
नैकधीगम्यता च स्याज्ज्ञानस्यायुगपज्जनेः ।।
युगपन्न हि विज्ञानं जायते घटमेषयोः ।। १७२१ ।। 
प्रागेवानात्मसंबन्धादुत्पत्तावेवलब्धतः ।।
प्रत्यग्वस्तुप्रमेयस्य तावतैव कृतार्थतः ।। १७२२ ।।
प्रमाणस्य ततोऽन्यस्मिन्न तन्मानत्वमर्हति ।। 
विरोधिव्यभिचारित्वात्तदन्यस्य च वस्तुनः ।। १७२३ ।। 
सर्वं मिथोऽनपेक्षं सत्स्वात्ममात्रविवक्षया ।।
प्रत्यग्रूपात्परं रूपं न वस्तूत्प्रेक्ष्यते मितेः ।। १७२४ ।। 
यद्वस्तु स्वात्मनैवास्ति तत्परार्थं न बोधवत् ।।
पारार्थ्येनैव सद्यच्च तत्परस्माद्धिरुङ्न सत् ।। १७२५ ।। 
असाधारणरूपत्वात्प्रत्यक्चिन्मात्रवस्तुनः ।।
तत्तत्त्वानुविधाय्येव प्रमात्रादिर्भवन्भवेत् ।। १७२६ ।। 
द्रष्टव्याद्यनुसारिण्या प्रत्यङ्भोहप्रसूतितः ।।
दृष्ट्या विरुद्धदिक्स्थस्य प्रतीचो दर्शनं कुतः ।। १७२७ ।। 
श्रुतिमानार्पितं चैतन्नावज्ञेयं विपश्चिता ।।
पराञ्चीति तथा शास्रं न दृष्टेरिति च स्फुटम् ।। १७२८ ।। 
विदिताविदिताभ्यां नो व्युत्थाप्यब्रह्मचाब्रवीत् ।। 
नातो वस्त्वन्तरं ज्ञेयं तदन्यस्य निषेधतः ।। १७२९ ।। 
मनुते मनसा यन्न येनाऽऽहुस्तन्मनो मतम् ।।
ब्रह्म विद्धि तदेव त्वं न त्विदं यदुपासते ।। १७३० ।। 
यतो वाचो निवर्तन्ते नेति नेतीति चापरम् ।।
इति स्पष्टं वचो मानं कुतो हेतोरुपेक्ष्यते ।। १७३१ ।। 
द्रष्टुः प्रतीचि यत्साक्षात्प्रत्यग्दृष्ट्याऽवसीयते ।। 
दृष्ट्यादिजन्मनाशादिसाक्ष्यभेदात्मकं स्वतः ।। १७३२ ।। 
तदेतदिति मानेन तत्त्वमस्यादिना तथा ।।
ब्रह्मेति बोध्यते साक्षात्तत्तमोध्वस्तिवर्त्मना ।। १७३३ ।। 
ब्रह्मात्माऽऽत्मानमेवावेदहं ब्रह्मेति च श्रुतेः ।।
प्रत्यग्दृष्ट्यैव तद्ब्रह्म दृश्यते न पराग्धिया ।। १७३४ ।। 
घटोऽत्रास्तीति वाक्येऽस्मिन्को न्वर्थः संप्रतीयते ।। 
मेयोऽनधिगतस्तावत्स्वानुभूत्यैकसिद्धिकः ।। १७३५ ।। 
मात्रादिजन्मनः प्राक्च नानुभूत्यतिरेकतः ।।
द्रष्टृदर्शनदृस्यादिवस्त्वन्यदवसीयते ।। १७३६ ।।
मातृमानप्रमेयादेरन्योन्यव्यभिचारतः ।। 
अनन्यानुभवात्प्रत्यक्संविदव्यभिचारिणी ।। १७३७ ।। 
संविदो व्यतिरेकेण वस्तु यद्यत्प्रसाध्यते ।।
रज्जुसर्पादिवत्तत्तन्नैति संभावनामपि ।। १७३८ ।। 
संविद्देशादिभेदेन वस्तु चेत्साध्यतेऽन्यतः ।।
घटो नास्तीति चान्यद्वा संगतिर्नानयोर्मितेः ।। १७३९ ।।
उपलब्धोऽस्ति सन्कुम्भो लम्बोष्ठो देशकालवान् ।। 
पूर्वपूर्वातिरेकेण नोत्तरोऽर्थोऽनुभूयते ।। १७४० ।। 
कर्त्रादिव्यापृतेः पूर्वं संवित्संवित्तिमात्रतः ।।
अविभागादनाख्येयं तदुद्भूत्या फलायते ।। १७४१ ।। 
अक्रियेऽपि यथा व्योम्नि ह्युद्भूतिस्थितिहानिभिः ।।
जगन्नर्नर्ति मय्येवं कार्यकारणवस्त्विदम् ।। १७४२ ।। 
नञ्घटार्थावपह्नुत्य संवित्सद्रूपमात्रया ।। 
अवगत्यात्मना सत्त्वमवाक्यार्थत्वमश्नुते ।। १७४३ ।।
दिग्विभागोऽविभागेऽपि व्योम्नि यद्वत्प्रकल्पितः ।।
प्रध्वस्तशेषभेदेऽपि मयि भिन्नधियस्तथा ।। १७४४ ।। 
स्वप्नेभबुद्धिर्नष्टेऽपि स्वप्न आभाति जागरे ।।
यथैवं मोहजं द्वैतं नष्टे मोहेऽपि सांप्रतम् ।। १७४५ ।। 
आगमादन्यतो मानाद्भिन्नाभिन्नत्वमात्मनः ।।
यथोक्तेन प्रकारेण न मनागपि गम्यते ।। १७४६ ।। 
मानान्तराच्च यत्प्राप्तं मानत्वं तत्र च श्रुतेः ।।
न कथंचन संभाव्यमनुवादत्वकारणात् ।। १७४७ ।। 
प्रमान्तरानधिगते मानानां मानतेष्यते ।। 
अग्निर्हिमस्य भेषजमिति चातोऽन्यथा भवेत् ।। १७४८ ।। 
प्रमान्तरविरुद्धं च मातुं नोत्सहते श्रुतिः ।।
स्वगोचरेश्वरं मानं न मानान्तरगोचरे ।। १७४९ ।। 
श्रोत्रादिकरणानीव नातो गोचरसंकरः ।।
भिन्नाभिन्नप्रसिद्ध्यर्थं न चेयं श्रुतिरिष्यते ।।
यद्वे तदिति वचस इतोऽन्यार्थपरत्वतः ।। १७५० ।।
दृष्ट्यादिभेदसिद्ध्यर्थं नेदं वचनमिष्यते ।। 
भेदस्यातोऽन्यतः प्राप्तेर्न श्रुत्या तत्र यत्यते ।। १७५१ ।। 
किंतु चैतन्यमप्यस्य कामकर्मादिवद्भवेत् ।।
न स्वतोऽदर्शनात्प्राज्ञ इत्याशङ्क्यैतदीरितम् ।। १७५२ ।। 
स्वप्नप्रबोधयोर्यद्वदृष्टिरस्याऽऽत्मनः स्वतः ।।
मात्रादिविक्रियाग्रामसाक्षिणी साऽविनश्वरी ।। १७५३ ।। 
प्राज्ञेऽपीयं तथैवाऽऽस्ते कूटस्थैकात्म्यलक्षण ।। 
भावाभावौ त्वविद्यादेर्विशेषः केवलस्त्विह ।। १७५४ ।। 
कामाद्यशेषोपाधीनां निवृत्तौ न निवर्तते ।।
तन्निवृत्त्येकसाक्षित्वात्कामाद्यस्तित्वसाक्षिवत् ।। १७५५ ।। 
भावाभावार्थसाक्षित्वाद्भावाभावात्मिकैव सा ।। 
गृह्यतेऽविद्यया मूढैर्मणिः शुद्धो यथाऽऽश्रयैः ।। १७५६ ।। 
सत्यं ज्ञानमनन्तं च विज्ञानघनमित्यपि ।।
प्रज्ञानं ब्रह्म चेत्येवं ज्ञानमात्रात्मताऽऽत्मनः ।। १७५७ ।। 
दृष्टान्तश्च न नो नास्ति मण्यादेरिह संभवात् ।।
मणेर्नीलादिवद्भेदो दृष्ट्यादिप्रत्यगात्मनः ।। १७५८ ।। 
प्रतिज्ञाहेतुदृष्टान्ता भिन्नाभिन्नत्ववादिनः ।।
मिथो भिन्ना न सन्तीह भिन्नाभिन्नत्वमात्रतः ।। १७५९ ।। 
दृष्टान्तमात्रनास्तित्वं दोषोऽस्मास्विह चोद्यते ।।
दृष्टान्तोऽस्त्येव नः स्पष्टस्त्वन्मुखेनैव तद्ग्रहात् ।। १७६० ।। 
भिन्नाभिन्नत्ववादेऽस्मिन्यो भिन्नो भवतोच्यते ।।
स एव नोऽस्तु दृष्टान्तो नातोऽन्यः प्रार्थ्यते मया ।। १७६१ ।। 
अवश्यमेव भिन्नार्थौ भिन्नाभिन्नरवाविमौ ।।
भवतैवाभ्युपेतव्यौ भिन्नाभिन्नत्वसिद्धये ।। १७६२ ।। 
ऐकार्थ्यमेव चेदिष्टं भिन्नाभिन्नाभिधानयोः ।। 
तवैव न स्याद्दृष्टान्तः सर्वस्यैकस्वरूपतः ।। १७६३ ।। 
भिन्नाभिन्नत्ववचसा न चैकार्थोऽपि भण्यते ।। 
भिन्नार्थप्रतिषेधत्वादभिन्नवचसस्तव ।। १७६४ ।। 
गोभिधानाभिधेयार्थाद्यथेहाश्वगिरोच्यते ।।
भिन्नोऽर्थो भेदशब्दार्थान्न तथाऽभेदशब्दतः ।। १७६५ ।। 
सर्वात्मकत्वसंप्राप्तावसाधारणवस्तुनः ।।
सर्वात्मत्वनिषेधार्थं प्रमाभावस्त्वयाऽऽश्रितः ।। १७६६ ।। 
भिन्नाभिन्नत्ववाचेह तत्कृतं खातपूरितम् ।।
सर्वैः सर्वस्य चाभेदाद्व्यवहारोऽपि नश्यति ।। १७६७ ।।
एकैकं भेदतो वस्तु निःसंसर्ग परस्परम् ।।
एकमेव त्वभेदे स्यादसामान्यविशेषवत् ।। १७६८ ।। 
दृष्ट्यादिवचसां लोके प्रवृत्तेर्ज्ञान एव च ।। 
दर्शनाज्ज्ञप्तिमात्रं स्यादर्थस्तेषां प्रसिद्धितः ।। १७६९ ।। 
पञ्च श्रोत्रादिभिः साक्षाज्जानामीति समीक्ष्यते ।।
शब्दादीनिह लोकेऽतोे दृष्ट्यादेर्ज्ञानवाच्यता ।। १७७० ।। 
येन रूपं रसं गन्धं शब्दान्स्पर्शांश्च मैथुनान् ।।
एतेनैव विजानातीत्यपि च श्रुतिशासनम् ।। १७७१ ।। 
लावकः पाचको वेति कारकस्य सतो यतः ।।
संभेदोऽयं क्रियाभिः स्यान्नातोऽकारकतान्वितः ।। १७७२ ।। 
गच्छतः पठतो भोक्तृन्नानाकर्मकृतो रविः ।।
यथा प्रकाशयत्येकरूप एव तथा धियः ।। १७७३ ।। 
दृष्य्यादिभिन्नचेष्टास्ता भिन्नदेशादिलक्षणाः ।।
एकरूपं परं ज्योतिरेकं सद्वीक्षते धियः ।। १७७४ ।। 
किंज्योतिरित्युपक्रम्य यत्नेन महताऽऽदरात् ।। 
अर्थोऽयमेव निर्णीतस्तद्विरुद्धं किमुच्यते ।। १७७५ ।। 
मोहोत्थोपाधिसंबन्धादभिन्नोऽपि स्वतोदृशिः ।।
द्रष्टा श्रोतेति नानात्वं याति यद्वदलक्तकम् ।। १७७६ ।। 
रक्तादिभेदतो भेदः प्रकाशस्य प्रकाश्यतः ।।
यथैवमात्मनो भेदो ज्योतिष्ट्वाद्भास्यभेदतः ।। १७७७ ।। 
निरंशेषु न चाप्येवं सभागेष्विव वस्तुषु ।।
भिन्नाभिन्नात्मता शक्या कर्तुं साक्षादपीश्वरैः ।। १७७८ ।। 
न चापीह निरंशेषु भिन्नाभिन्नत्वकल्पने ।।
दृष्टान्तः कश्चिदप्यस्ति जगत्यस्मिंश्चराचरे ।। १७७९ ।। 
दृगादिशक्तिभेदानां चक्षूरूपादिभेदतः ।।
विकारकल्पनैतेन न्यायेनाऽऽत्मन्यपाकृता ।। १७८० ।।
कार्यलिङ्गाद्धि शक्तीनामस्तित्वं कारणत्वतः ।।
यतोऽवगम्यते नातोऽकारके शक्तिरात्मनि ।। १७८१ ।। 
शक्तिशक्तिमतोरैक्यं तयोर्भेदान्न युक्तितः ।।
प्रतिपत्तुं क्वचिच्छक्यं प्रकृतिप्रत्ययार्थयोः ।। १७८२ ।। 
प्रकृत्यर्थेऽथवाऽयं स्यान्मतुब्यद्वा ततोऽन्यतः ।। 
पक्षासिद्धिर्हि पूर्वस्मिन्भेदान्नैक्यं तथोत्तरे ।। १७८३ ।। 
आत्माविद्यैव नः शक्तिः सर्वशक्यस्य सर्जने ।।
नातोऽन्यथा शक्तिवादः प्रमाणेनावसीयते ।। १७८४ ।। 
अशक्तं शक्तिमच्छक्त्या शक्तिः शक्तिमता तथा ।।
अशक्तैति कथं योगमन्योन्यं हेत्वसंभवात् ।। १७८५ ।। 
शक्तयः सन्ति भूयस्यस्तयोरपि मतं यदि ।।
तत्रापि तुल्यचोद्यत्वादनवस्था प्रसज्यते ।। १७८६ ।।
तस्मादज्ञात आत्मैव शक्तिरित्यभिधीयते ।।
आकाशादेस्ततो जन्म यस्माच्छ्रुत्याऽभिधीयते ।। १७८७ ।। 
नन्वेवं चेत्स्वभावोऽस्य निर्विभागैकदृष्टिता ।।
अथ स्वभावसंत्यागे को हेतुरिति भण्यताम् ।। १७८८ ।। 
विशेषज्ञानमेवास्य स्वभावो वाऽभ्युपेयते ।।
सुषुप्ते तत्परित्यागः कस्मादित्यभिधीयते ।। १७८९ ।। 
जाग्रत्स्वप्नप्रपञ्चेऽस्मिन्नात्माविद्यैकहेतुके ।।
अनन्योऽपि स्वतो यत्र मोहादन्य इवेक्ष्यते ।। १७९० ।। 
तत्रान्यः कारको द्रष्टा तथाऽन्येनैव चक्षुषा ।।
दृश्यमन्यदविद्योत्थं पश्येत्स्वप्ने यथा तथा ।। १७९१ ।। 
विशेषदर्शने यस्मादविद्यैवास्य कारणम् ।।
अतस्तस्यां निवृत्तायां कृत्स्रो भेदो निवर्तते ।। १७९२ ।। 
छान्दोग्योपनिषटूाक्यं तथा च सति युक्तिमत् ।। 
यत्र नान्यदिति तथाचाऽऽत्मैवेत्युपसंहृतेः ।। १७९३ ।। 
मैत्रेयीब्राह्मणे चैतद्व्याख्यातं वाक्यमादरात् ।।
यतो भूयो न तद्व्याख्या क्रियतेऽत्र ततोऽधुना ।। १७९४ ।। 
यद्वै तदित्युपक्रम्य व्याख्यातं वस्तु विस्तरात् ।।
सलिलादिगिरा तस्य क्रियतेऽत्रोपसंहृतिः ।। १७९५ ।। 
अविद्यैव यतो हेतुः कार्यकारणतां प्रति ।।
सम्यग्ज्ञानादतस्तस्यां ध्वस्तायामात्ममात्रता ।। १७९६ ।। 
नाविद्यामनुपादाय प्रतीचोऽनात्मसंगतिः ।।
यतो विध्वंसने तस्या नाऽऽत्मनोऽन्योऽवशिष्यते ।। १७९७ ।। 
स्वतोऽवबोधमात्रत्वात्कुतोऽविद्यादिसंप्लुतिः ।।
तस्मात्सलिलवच्छुद्धः कार्यकारणहानतः ।। १७९८ ।। 
अन्तरेणापि संबन्धं कार्यकारणवस्तुनः ।।
स्वतोऽनेकात्मकं तत्स्यादित्याशङ्क्यैक उच्यते ।। १७९९ ।। 
न कपित्थादिवत्तत्त्वं स्वतोऽनेकस्वभावकम् ।। 
उक्त्वा सलिलवत्तस्मादेक इत्यब्रवीच्छ्रुतिः ।। १८०० ।। 
सजातीयनिषेधो वा ह्येकशब्देन भण्यते ।।
सलिलोक्त्या विजातीयसंबन्धो हि निवारितः ।। १८०१ ।। 
एकशब्दो न संख्यार्थः संख्येयासंभवादिह ।।
अद्वितीयार्थतैवातो द्वितीयार्थनिषेधतः ।। १८०२ ।। 
सदेवेत्यादिना चास्य तथा सत्यविरुद्धता ।। १८०३ ।। 
प्रत्यङ्भात्रावसायित्वं प्रत्यग्दृष्टेर्यतस्ततः ।। 
अकारकस्वभावत्वादद्रष्टेत्यत्यभिधीयते ।। १८०४ ।। 
यत्र हि द्वैतमित्युक्तेर्यत्र त्वस्येति चेरणात् ।।
स्वतः पूर्णात्मकं ज्योतिरद्रष्टेत्यभिधाीयते ।। १८०५ ।। 
यस्मादेवमतोऽद्वैतोऽविद्यातत्कार्यलङ्घनात् ।।
न ह्यविद्यादिविरहे द्वैतधीरुपपद्यते ।। १८०६ ।। 
द्विधेतं द्वीतमित्याहुस्तद्भावो द्वैतमुच्यते ।।
तन्निषेधेन चाद्वैतं प्रत्यग्वस्त्वभिधीयते ।। १८०७ ।। 
द्विधा त्रिधा वा बहुधा कारणं सद्भवेदिह ।।
तस्याऽऽत्मनि निषिद्धत्वादात्माऽद्वैतो भवेत्ततः ।। १८०८ ।। 
भेदसंसर्गहानार्थमेवंयत्नामपि श्रुतिम् ।। 
अनादृत्यान्यथा प्राहुरहो विद्या महीयसी ।। १८०९ ।। 
मिथो विभागसंसिद्धिर्धर्माणां नाऽऽत्मसंश्रयात् ।।
धर्मधर्म्यभिसंबन्धो दृश्यत्वाद्द्रष्ट्रपेक्षया ।। १८१० ।। 
द्रष्टा सलिलवच्छुद्धो निःसङ्गैकाद्वयस्तथा ।।
श्रुत्युक्तोऽतो विरुद्धोऽर्थो निर्ह्रीकैरिह वर्ण्यते ।। १८११ ।। 
तमोंशत्वं यथा भानोः सतश्चाप्यसदंशता ।।
वियतो मूर्ततैवं स्याद्भिन्नाभिन्नत्वमात्मनः ।। १८१२ ।। 
अत ऊर्ध्वं विमोक्षायेत्युक्तं प्राग्यत्पुनः पुनः ।।
तद्विमुक्तेः समाप्तत्वादेष इत्यभ्यधान्मुनिः ।। १८१३ ।। 
प्रत्यग्दृष्ट्यव्यवहितेः प्रात्यक्ष्यादात्मवस्तुनः ।।
एष इत्यात्मनिर्देशो यत्साक्षादिति च श्रुतिः ।। १८१४ ।। 
अव्यावृत्ताननुगतं निःसामान्यविशेषतः ।। 
ब्रह्मेति मुख्यवृत्त्येह वस्तु श्रुत्याऽभिधीयते ।। १८१५ ।। 
तथा लोकयतेर्धातोर्दर्शनार्थत्वहेतुतः ।। 
प्रकृतत्वात्तथा दृष्टेर्लोकनं लोक उच्यते ।। १८१६ ।। 
कर्मधारय एवातः समासोऽत्रोपपद्यते ।।
न तु षष्ठीसमासोऽत्र विभागस्याप्रसिद्धितः ।। १८१७ ।। 
श्रुतं चैकविभक्तित्वं युक्तं नाश्रुतकल्पना ।।
कल्पनाहेत्वसद्भावे निराकाङ्क्षे तथा श्रुते ।। १८१८ ।। 
षष्ठ्यादिकल्पनाऽसाध्वी तस्मादत्रेति भण्यते ।।
सामानाधिकरण्यं च विशेषणविशेष्यता ।। १८१९ ।। 
लक्ष्यलक्षणसंबन्धो ब्रह्मलोकाश्रिधानयोः ।।
ब्रह्मेति चाऽऽत्मयाथात्म्यं लक्ष्यते नाभिधीयते ।। १८२० ।।
तथा लोकगिरा ब्रह्मतत्त्वमात्मोषलक्ष्यते ।।
मुख्यमैकार्थ्यमेवं स्याद्ब्रह्मलोकपदार्थयोः ।। १८२१ ।। 
न हि लोकातिरेकेण ब्रह्मत्वमुपपद्यते ।। 
ब्रह्मणो व्यतिरेकेण प्रत्यक्ता नान्यतस्तथा ।। १८२२ ।। 
अनयोरैक्यसंमोहात्पारोक्ष्यद्वयकल्पने ।।
संसारोऽयमतो मोहसमुच्छित्तौ विमुक्तता ।। १८२३ ।। 
अतोऽशेषमहानर्थहेतोर्मोहस्य हानये ।।
एष इत्यादिवाक्योक्तिः सम्यग्दर्सनजन्मने ।। १८२४ ।। 
इतिशब्दो यथोक्तार्थपरामर्शनकर्मणे ।।
ऐतिह्यार्थस्तथा हेति सम्राडित्यभिमन्त्रणम् ।। १८२५ ।।
इत्युक्तेन प्रकारेण मुमुक्षुं जनकं मुनिः ।।
अन्वशात्सकलानर्थहेत्वविद्यापनुत्तये ।। १८२६ ।। 
व्युत्थात्याऽऽख्यायिकातो नः श्रुतिरेवेदमब्रवीत् ।।
अन्वशात्स कथं धीमान्राजानमिति चेच्छृणु ।। १८२७ ।।
इतोऽन्या गतयः सर्वाः क्षयिसाधनसंश्रयात् ।। 
क्षयिण्योऽतो हि परमा गतिरेषैव नापरा ।। १८२९ ।। 
अविद्यामात्रहेतुत्वात्कामकर्मादिसाधनाः ।।
गतयोऽपरमाः सर्वा माया स्वप्नगतिर्यथा ।। १८३० ।। 
संपच्च परमैषैव मोहोत्थास्त्वन्यसंपदः ।।
उत्कर्षातिशयः संपद्विभूतिश्चेति भण्यते ।। १८३१ ।। 
एषोऽस्य परमो लोको लोकास्त्वन्ये क्षयिष्णवः ।।
क्षयिष्णुसाधनोत्पत्तेर्न त्वेषोऽसाधनाश्रयात् ।। १८३२ ।। 
ब्रह्मैव सन्स्वतो यस्माद्ब्रह्माप्येत्यवबोधतः ।।
तदविद्यानिरासेन मुक्तिर्नातोऽन्यसाधनात् ।। १८३३ ।। 
लोकशब्दस्य मुख्योऽर्थ आत्मैवेह यतस्ततः ।।
कर्मादिहेतुसाध्येषु गौणी लोकार्थता भवेत् ।। १८३४ ।। 
न कर्मणा कनीयस्ता वृद्धिर्वा नान्तरात्मनः ।। 
इति बाहुमिवोद्धधृत्य वेदान्तैर्घोषणा कृता ।। १८३५ ।। 
आनन्दः परमोऽस्यैष सुखोत्कर्षसमाप्तितः ।।
सर्वानन्दातिशायित्वात्तथाचैवं प्रवक्ष्यते ।। १८३६ ।। 
विषयस्पर्शजानन्दाः साधनानुविधानतः ।।
आद्यन्तवत्त्वस्वाभाव्याद्दुःखहेतव एव ते ।। १८३७ ।। 
कूटस्थात्मस्वभावत्वात्सर्वसाधननिस्पृहः ।।
सर्वानन्दातिवर्तित्वादानन्दः परमो मतः ।। १८३८ ।। 
आनन्दः परमोऽस्यैष इत्युक्तार्थप्रसिद्धये ।।
एतस्यैवेति वचसा समर्थो हेतुरुच्यते ।। १८३९ ।। 
एतस्यैव यथोक्तस्य सर्वानन्दातिवर्तिनः ।।
उपजीवन्ति भूतानि ब्रह्मानन्दस्य विप्लुषम् ।। १८४० ।। 
एष एवंविधो यस्मादानन्दः परमस्ततः ।।
आनन्दानतिशेतेऽन्यान्सर्वानस्यैव कृत्स्नतः ।। १८४१ ।। 
कृत्स्नोऽपि चैष आनन्दस्तदविद्यैकहेतुजः ।।
बुद्ध्याद्युपाध्यवच्छेदान्मात्रेति व्यपदिश्यते ।। १८४२ ।। 
तन्मात्रावर्त्मनैवैनं बुबोधयिषुरादरात् ।।
लवणाब्धिं यथा तद्वल्लवणावयवैरिह ।। १८४३ ।। 
उत्तरोत्तरवृद्ध्याऽत आनन्दान्मानुषादाधि ।।
परानन्दावबोधार्थं प्रवृत्तैषैा परा श्रुतिः ।। १८४४ ।। 
मनुष्याणां स यः कश्चित्संसिद्धोऽवयवैर्दृढैः ।।
समग्राशेषचार्वङ्गो राद्धो भोगक्षमः पुमान् ।। १८४५ ।। 
कृत्स्नसाधनसंपन्नः समृद्धोऽत्राभिधीयते ।।
बाह्यैराध्यात्मिकैरेवं साधनैरन्वितः पुमान् ।। १८४६ ।। 
तथाऽधिपतिरन्येषां नृणामेवेह यो भवेत् ।।
स्वतन्त्रोऽधिपतिर्ज्ञेयो मनुष्यैर्न विहन्यते ।। १८४७ ।। 
मानुष्यकेण भोगेन संपन्नानां नृणामिह ।।
संपन्नोऽतिशयेनातः संपन्नतम उच्यते ।। १८४८ ।। 
सर्वैर्मानुष्यकैर्भोगैः संपन्नो न तु दैविकैः ।।
आनन्द एष परमो मनुष्याणामिहोच्यते ।। १८४९ ।। 
शतकृत्वो मनुष्याणामानन्दो गुणितस्तु यः ।।
पितृणामेक आनन्दस्तेन तुल्यप्रमाणतः ।। १८५० ।। 
यत्सुखं साधनाधीनं दुःखमेव तदुच्यते ।। 
अनन्यसाधनं तस्मात्स्वात्मस्थं परमं सुखम् ।। १८५१ ।। 
तस्मादात्मपरिज्ञानात्कार्यज्ञेयसमाप्तितः ।।
निरस्ततिशयानन्दो भवतीत्यस्य निर्णयः ।। १८५२ ।। 
तारतम्यादुपायानां शुद्धिस्तरतमा घियः ।।
शुद्धेस्तरतमत्वाच्च सुखं तरतमं भवेत् ।। १८५३ ।। 
यावद्यावन्मलो व्येति बुद्धेर्धर्मादिसंचयात् ।।
तावत्तावद्धियः स्वास्थ्यं तावत्तावत्सुखोन्नतिः ।। १८५४ ।।
यावद्यावद्धनीभावो बुद्धेः पापादिसंगतेः ।।
तावत्तावद्धियोऽस्वास्थ्यं दुःखोद्भूतिस्तथा तथा ।। १८५५ ।। 
पितृलोको जितो यैः स्यात्पितृयज्ञादिकर्मभिः ।।
जितलोकास्त उच्यन्ते पितरो दिव्यभोगिनः ।। १८५६ ।। 
य एष दक्षिमः पन्थाः पितृलोकः स उच्यते ।। 
मनुष्यानन्दतः सोऽयं गुणितः स्याच्छताधिकः ।। १८५७ ।। 
उत्तरेष्वपि वाक्येषु यथोक्तमुपपादयेत् ।।
शताधिकोऽयमानन्दः पूर्वस्मादुत्तरः क्रमात् ।। १८५८ ।। 
नक्षत्रलोकशब्देन ये पूर्वं प्रतिपादिताः ।। 
देेवलोकगिरा तेऽत्र भण्यन्ते सूक्ष्ममूर्तयः ।। १८५९ ।। 
सर्गस्य जननादादौ देवत्वं ये प्रपेदिरे ।।
आजानदेवास्तेऽत्र स्युः पूर्वेभ्यः सूक्ष्ममूर्तयः ।। १८६० ।। 
व्यापीनि तेषां सूक्ष्माणि शरीराणि महात्मनाम् ।।
पूर्वानन्देभ्य एतेषामानन्दोऽतो महान्मतः ।। १८६१ ।। 
नानाद्वंद्वोपघातार्थहेतूनां बहुलत्वतः ।।
आजानदेवानन्दोऽतः पूर्वेभ्यः स्याच्छताधिकः ।। १८६२ ।। 
श्रोत्रियोऽधीतवेदः स्याज्ज्ञातवेदार्थ एव यः ।।
कृत्स्नचोदितकारित्वात्सर्वपापविवर्जितः ।। १८६३ ।। 
आजानदेवावधिककामानुपहताशयः ।।
ततः परेषु भोगेषु जाततृष्णश्च यः पुमान् ।। १८६४ ।। 
आजानदेवानन्देन समं तस्य च यत्सुखम् ।। 
अस्याकामहतत्वेन सुखोत्कृष्टिरिहोच्यते ।। १८६५ ।। 
श्रोत्रियावृजिनत्वे द्वे तुल्ये एवाऽऽविरिञ्चितः ।।
अकामहतताहेतोर्वृद्धौ ह् लादो विवर्धते ।। १८६६ ।। 
पूर्वपूर्वोषभोगेभ्यो यावद्यावन्निवर्तते ।।
कामो, विवर्धते पुंसस्तावत्तावत्सुखं हृदि ।। १८६७ ।। 
कामैकक्षयतन्त्रैव यस्मात्पुंसः सुखोन्नतिः ।।
अकामहततैवातः पूर्वाभ्यां साधनं परम् ।। १८६८ ।। 
साधनत्वं समानं स्यात्र्रयाणामिह यद्यपि ।।
कामक्षयप्रकर्षोऽत्र ह्युत्कृष्टाह्लादसाधनम् ।। १८६९ ।। 
समुच्चयविवक्षाऽत्र न मनागपि युज्यते ।।
कर्तृत्वादिसमुच्छेदिंज्ञानस्येहाऽऽश्रितत्वतः ।। १८७० ।। 
समुच्चयनिवृत्त्यर्थं न्यायश्चापि पुरोदितः ।।
नातः समुच्चयाशेह कर्तव्या सूक्ष्मदर्शिभिः ।। १८७१ ।। 
साधनत्वं यतस्तुल्यं श्रोत्रियावृजिनत्वयोः ।.
अवरेष्वपि भोगेषु न चोत्तमसुखं ततः ।। १८७२ ।। 
अकामहततैवात्र तारतम्यात्मकत्वतः ।।
भेदादुत्तमसौख्यस्य साधनं चोत्तमा भवेत् ।। १८७३ ।। 
युवा साधुयुत्वेत्येवं तैत्तिरीयश्रुतीरणात् ।।
अधरेष्वपि वाक्येषु श्रोत्रियादि विवक्षितम् ।। १८७४ ।। 
विराट्प्रजापतिर्ज्ञेयस्रैलोक्यात्मकदेहभृत् ।।
हिरण्यगर्भो ब्रह्माऽत्र तथा ब्रह्मागिरोच्यते ।। १८७५ ।। 
अतः परमनन्तत्वाद्गणितं विनिवर्तते ।।
यत एवमतः प्राहाथैष एवेति नः श्रुतिः ।। १८७६ ।। 
अनेनातिशयवता ह्यस्मद्गोचरवर्तिना ।।
अपास्तातिशयानन्दं सुखेनेहानुमीयते ।। १८७७ ।। 
ध्वस्तातिशयनिष्ठत्वाल्लोके सातिशयात्मनः ।। 
यतोऽतोऽतिशयवता गम्यतेऽनतिशयं सुखम् ।। १८७८ ।। 
यत्रैतानि समस्तानि निष्ठां यान्ति परात्मनि ।।
परमोऽसाविहाऽऽनन्दः सर्वानन्दातिलङ्घनात् ।। १८७९ ।। 
एषोऽस्येति प्रतिज्ञात आनन्दः सोऽनुमानतः ।।
निष्ठां प्रतीचि गमित उत्तरोत्तरवृद्धितः ।। १८८० ।। 
अविज्ञातपरानन्दान्प्रत्येषाऽनुमितिर्मता ।। 
साक्षाज्ज्ञातात्मतत्त्वानां प्रत्यक्षतममेव तत् ।। १८८१ ।। 
अकामहतधीगम्य आनन्दः प्रत्यगात्मनि ।।
यः स एव यथोक्तेभ्यः परमः स्यादनन्ततः ।। १८८२ ।। 
तथाच भगवान्व्यासः सर्ववेदार्थतत्त्ववित् ।।
स्वयं प्राहेममेवार्थं कामानर्थजिहासया ।। १८८३ ।। 
यच्च कामसुखं लोके यच्च दिव्यं महत्सुखम् ।।
तृष्णाक्षयसुखस्यैते नार्हतः षोडशीं कलाम् ।। १८८४ ।। 
यतो यतो निवर्तते ततस्ततो विमुच्यते ।। 
निवर्तनाद्धि सर्वतो न वेत्ति दुःखमण्वपि ।। १८८५ ।। 
सलिलादिगिरा योऽर्थः प्रत्यज्ञायि पुराऽखिलः ।।
ब्रह्मलोकान्तवाक्येन तस्य स्यादुपसंहृतिः ।। १८८६ ।। 
प्रश्नार्थेऽस्मिन्समाप्तेऽपि पूर्ववत्तं मुनिं नृपः ।।
अन्वयुङ्कात ऊर्ध्वं त्वं मुक्तये ब्रूहि यत्परम् ।। १८८७ ।। 
याज्ञवल्क्योऽपि राज्ञैवं पृष्टः सन्पूर्ववत्तदा ।।
अविभेदन्यतो हेतोर्न त्वसामर्थ्यकारणात् ।। १८८८ ।। 
सर्वज्ञत्वान्मुनेर्नाभूत्प्रश्नार्थाज्ञानतो भयम् ।। 
कारणं त्वन्यदेवातो यतः श्रुतिरभाषत ।। १८८९ ।। 
अविवक्षुमयं राजा कामप्रश्नबलाश्रयात् ।।
किंज्योतिरित्येवमादिमप्राक्षीन्मां पुनः पुनः ।। १८९० ।। 
अप्रत्याख्येयो ह्यर्थश्च सत्यस्यावश्यरक्षणात् ।।
स्वयंज्योतिष्ट्वनिर्णीतिः कृताऽतोऽनवशेषतः ।। १८९१ ।। 
निर्णीतेऽप्यथ मां राजा पुनः पुनरपृच्छत ।।
अत ऊर्ध्वमिति गिरा निरुणद्ध्येव मां नृपः ।। १८९२ ।। 
कामप्रश्नाङ्कुशेनैव मां वशीकृत्य मद्गतम् ।।
समादित्सति निःशेषं ज्ञानं राजाऽतिपण्डितः ।। १८९३ ।। 
इत्येष भयहेतुः स्याद्याज्ञवल्क्यस्य नान्यतः ।।
भयहेतोरविद्यायाः सर्वज्ञत्वादसंभवात् ।। १८९४ ।। 
असकृन्निर्णयोऽकारि पृष्टे वस्तुन्यशेषतः ।।
अरौत्सीन्मां तथाऽप्येष सर्वस्वादित्सया नृपः ।। १८९५ ।। 
मेधावी पण्डितोऽतोऽयं ब्रह्मस्वादानकारणात् ।।
न बिभेति यतस्तस्माद्भेतव्यं जनकाद्भृशम् ।। १८९६ ।। 
ननु प्रश्ना यथोक्ताश्चेन्निर्णीतार्थाः पुरोक्तिभिः ।।
अनिर्णीतं किमुद्धिश्य नृपोऽप्रक्षीन्मुनिं पुनः ।। १८९७ ।। 
स्वप्नबुद्धान्तसंचार आत्मनो यः पुरोदितः ।।
दृष्टान्तत्वेन राज्ञाऽसौ सर्वोऽपीह विवक्षितः ।। १८९८ ।। 
तस्य दार्ष्टन्तिको योऽर्थो यावत्साक्षान्न कथ्यते ।।
मुमुक्षति न तावत्तं राजा प्रश्नार्थशेषतः ।। १८९९ ।। 
दृष्टान्तस्य सुषुप्तेश्च नार्थं दार्ष्टान्तिकं जगौ ।।
ब्रह्मास्मीत्यागमाद्बोधः सुषुप्तोदाहृतेर्मतः ।।
दार्ष्टान्तिकोऽर्थः प्राज्ञास्य दृष्टान्तस्यावशेषतः ।। १९०० ।। 
उक्ते दार्ष्टान्तिकेऽर्थेऽस्मिन्प्रश्नार्थस्य समाप्तितः ।।
सर्वमुक्तं भवेद्यस्मादतः सोऽर्थोऽधुनोच्यते ।। १९०१ ।। 
असङ्गो मत्स्यवत्प्रत्यङ्कामकर्मादिभिः क्रमात् ।।
समेति स्वप्नबुद्धान्तौ यथाऽयं स्ववशस्तथा ।। १९०२ ।। 
सहेतुरस्य संसारः परलोकेहलोकयोः ।।
सविस्तरः स वक्तव्य इत्यर्थेयं परा श्रुतिः ।। १९०३ ।। 
बन्धो बन्धनहेतुश्च मोक्षस्तद्धेतुरेव च ।।
सविस्तरः प्रवक्तव्यस्तदुक्त्यर्था परा श्रुतिः ।। १९०४ ।। 
जाग्रत्स्थानात्ततः पूर्वं स्वप्नमात्मा प्रवेशितः ।।
जाग्रद्भूमिं स नेतव्यो दार्ष्टान्तिकविवक्षया ।। १९०५ ।। 
आनन्दनिर्णयान्तं तु संप्रसादवचो यदा ।।
तदा निगमनार्थं तत्प्रतिज्ञातार्थगोचरम् ।। १९०६ ।। 
अलुप्तदृष्टिरात्माऽयं यथोक्तं स्वप्नबोधयोः ।।
प्राज्ञेऽपि च तथैवायं यद्वै तदितिवाक्यतः ।। १९०७ ।। 
अतिकारकहेतुश्च यथाऽऽत्माऽयं सुषुप्तगः ।।
कूटस्थदृष्टिमात्रत्वात्तथा स्वप्नप्रबोधयोः ।। १९०८ ।। 
इत्येवं पूर्वसिद्धेऽर्थे निगमार्थं पुनर्वचः ।।
स वा इत्यादिकं ज्ञेयं न तु नाशादिशङ्कया ।। १९०९ ।। 
इत आरभ्य संसार आत्मानो वर्णयेऽधुना ।। 
स्वप्नाद्बोधाप्तिवच्चास्माल्लोकाल्लोकान्तरं गतः ।। १९१० ।। 
इत्यर्थप्रतिपत्त्यर्थं दृष्टान्तोऽत्राभिधीयते ।।
सुखावबोधसिद्ध्यर्थं श्रोतुरर्थे विवक्षिते ।। १९११ ।। 
नानार्थसाधनैर्मार्गे यथाऽनः सुसमाहितम् ।।
शब्दान्नानाविधान्कुर्वद्गुभारप्रपीडनात् ।। १९१२ ।। 
व्रजेच्छाकटिकेनेह देशान्तरमधिष्ठितम् ।।
अनसस्तद्गताच्चार्थाद्विलक्षणवपुर्भृता ।। १९१३ ।। 
स्वार्थेनाधिष्ठितं गच्छेत्पथि शाकटिकेन तत् ।।
दृष्टान्तार्थेन संबन्ध एवमेवेति भण्यते ।। १९१४ ।। 
भुक्तदेहादिदं लिङ्गमुत्क्रान्तं भोगसंक्षयात् ।।
याति देहान्तरं तद्वत्कर्मविद्यादिसंभृतम् ।। १९१५ ।। 
विय़ुक्तं देवताभिः सत्कर्मसंभारसंभृतम् ।।
अनोवल्लिङ्गमेत्येतत्प्रत्यगात्मार्थसिद्धये ।। १९१६ ।। 
शारीरवचसा चात्र लिङ्गमेवाभिधीयते ।।
शरीरदेशसंस्थत्वान्न तु प्रत्यङ्ङसंहते ।। १९१७ ।। 
प्राज्ञेनाधिष्ठितं गच्छेद्रथिना स्वार्यरूपिणा ।।
प्रत्यग्धियः समारोहमन्वात्माऽऽरूढवद्यतः ।। १९१८ ।। 
प्राज्ञेनेहाऽऽत्मना तस्मादन्वारूढोऽभिधीयते ।। 
भानुनेवोदपात्रादेरारोहो नाऽऽत्मनः स्वतः ।। १९१९ ।। 
प्राक्चोक्तमात्मनैवायं ज्योतिषेत्यादिकं वचः ।।
आत्मानं रथिनं विद्धीत्यपि श्रुत्यन्तरे वचः ।। १९२० ।। 
मर्मकृन्तनसंभूतवेदनार्दितमानसम् ।।
हिक्किकालक्षणं शब्दं मृतिकाल उपस्थिते ।। १९२१ ।। 
उत्सर्जद्याति लिङ्गं तदिति प्रत्यक्षगोचरः ।। 
तदिदं भण्यते श्रुत्या पुंसां वैराग्यजन्मने ।। १९२२ ।। 
मर्मसूत्कृत्यमानेषु मुच्यमानेषु संधिषु ।।
मुमूर्षतोऽत्र यद्दुःखं स्मर्यतां तन्मुमुक्षुभिः ।। १९२३ ।। 
कस्मिन्काल इदं जन्तोः किंनिमित्तं च जायते ।। 
इत्यस्य प्रतिपत्त्यर्थं परो ग्रन्थोऽवतार्यते ।। १९२४ ।। 
उदानवायौ प्रबले यत्रैतत्स्यान्मुमूर्षतः ।। 
ऊर्ध्वोच्छ्वासी पुमांस्तत्र यथोक्तं जायते मृतौ ।। १९२५ ।। 
पिण्डोऽणुत्वं यदाऽभ्येति जरयाऽभ्यर्दितस्तदा ।।
उपतापान्वितो वा सन्यथोक्तं प्रतिपद्यते ।। १९२६ ।। 
अणिमानमणोर्भावं कार्श्यं देहो यदैत्ययम् ।।
जरया रोगहेतोर्वा ऊर्ध्वोच्छ्वासी तदा भवेत् ।। १९२७ ।। 
जरया रोगतो वाऽस्य जायते विषमाग्निता ।।
सम्यक्पक्तिस्ततोऽन्नस्य मन्दाग्नेर्नोपजायते ।। १९२८ ।।
रसादिधातुभिर्देहस्ततोऽनुपचयादयम् ।।
अबलः सन्पतत्येष जीर्णमन्दिरवत्क्षितौ ।। १९२९ ।। 
अथैवं कृशतापन्ने देहेन्तरुपजायते ।। 
या वृत्तिः सोच्यते साक्षाद्दृष्टान्तोक्त्या प्रयत्नतः ।। १९३० ।। 
आम्रं यथा रसादार्ढ्ये स्वस्मादवृन्तात्प्रमुच्यते ।।
तथेहान्नरसग्लानौ लिङ्गं देहात्प्रमुच्यते ।। १९३१ ।। 
वृन्ते निबध्यते येन रसेनाऽऽपरिपाकतः ।। 
स रसो बन्धनं ज्ञेयो वृन्तं वा बन्धनं मतम् ।। १९३२ ।।
वृन्तेनाऽऽम्रस्य संबन्धो रसस्याऽऽपरिपाकतः ।।
बाल्ये दृढो यथा तद्वन्नैवं पक्वरसस्य सः १९३३ ।। 
क्लैद्यमापद्यमानोऽथ पाककाल उपस्थिते ।।
रस आम्रं धारयितुं नैवेहोत्सहतेऽबलः ।। १९३४ ।। 
गुरुत्वाद्बन्धनाद्वृन्ताद्रसाद्वाऽथ प्रमुच्यते ।। १९३५ ।।  
नानाहेतुकपातस्य फलस्य प्रतिपत्तये ।। 
दृष्टान्तानामिहोक्तिः स्याद्भूयसां भिन्नरूपिणाम् ।। १९३६ ।। 
वृन्तादेवाऽऽम्रपातोऽत्र वृन्तेनोदुम्बरं सह ।। 
पतत्यश्वत्थपातस्तु पाकेऽप्यन्यनिमित्ततः ।। १९३७ ।। 
बहुप्रकारसिद्ध्यर्थं वाशब्दव्याहृतिस्त्विह ।। 
बहुहेतुर्मृतिर्यस्मात्प्राणिनां जगतीक्ष्यते ।। १९३८ ।। 
यथाऽयमुक्तो दृष्टान्तः पुरुषोऽप्येवमेव हि ।। 
लिङ्गात्मा पुरुषो ज्ञेयस्तस्यैवेहाङ्गसंगतेः ।। १९३९ ।। 
श्रोत्रत्वगादिनाड्यश्च प्रोच्यन्तेऽत्राङ्गसंज्ञया ।।
तेषु व्युह्यैव लिङ्गात्मा यतोऽलं स्यात्स्वकर्मणे ।। १९४० ।। 
अङ्गस्य कृष्णसारस्य चक्षुषः करणस्य च ।।
आश्रयाश्रयिसंबन्धे हेतुरन्नरसो भवेत् ।। १९४१ ।। 
अन्नं दामेति चाप्युक्तं रसादिपरिणामतः ।।
तद्यावकत्कठिनं देहे तावल्लिङ्गं स्थिरं भवेत् ।। १९४२ ।। 
जरादिहेतुपाके तु पतत्याम्रादिवद् द्रुतम् ।।
एभ्योऽङ्गेभ्य इति गिरा तदेतदभिधीयते ।। १९४३ ।। 
उपसर्गः समित्येष एकीभावप्रसिद्धये ।।
तथा प्रकर्षसिद्ध्यर्थं प्रोपसर्गः प्रयुज्यते ।। १९४४ ।। 
व्यस्तानि स्थानसंबन्धात्करणानि यतस्ततः ।।
स्वस्थानेभ्योऽपकृष्टानि मरणे यान्त्यथैकताम् ।। १९४५ ।। 
स्वप्ने प्राणावशेषत्वात्स्थानात्करणसंहृतेः ।।
मृतौ सहैव चानेन प्रकर्षोऽत्रात ईक्ष्यते ।। १९४६ ।। 
देहान्तरादमुं देहं पूर्वमागाद्यतस्ततः ।।
तदपेक्ष्य पुनःशब्दः श्रुत्यैवेहाभिधीयते ।। १९४७ ।। 
स्वप्नाद्यथेतो बुद्धान्तं स्वप्नं बुद्धान्ततः पुनः ।।
पूर्वदेहात्तथैवाऽऽत्मा याति देहान्तरं पुनः ।। १९४८ ।। 
बाह्याद्देहात्तथैवान्तर्लिङ्गं स्वाप्नं प्रपद्यते ।।
यथान्यायप्रतिन्यायौ यथा तत्रोदितौ पुरा ।। १९४९ ।। 
देहाद्देहान्तरप्राप्तौ तथैवेति विनिर्दिशेत् ।। 
प्रतियोनि यथास्थानमित्यत्रापि तथैव तत् ।। १९५० ।। 
श्रुतकर्मानुरूपेण चक्षुराद्यनुरूपतः ।।
प्रतियोनि यथास्थानमाद्रवत्येष जन्मने ।। १९५१ ।। 
देहान्तरगृहीत्यर्थं प्राणिनां मरणं यतः ।।
प्राणायेति ततो वक्ति जन्मन्यसति नो मृतिः ।। १९५२ ।। 
प्राणव्यूहाय चैवायमाद्रवत्यन्यदेहतः ।।
स्थानेष्वव्यूढकरणो नालं स्यात्कर्मणे यतः ।। १९५३ ।। 
प्राणव्यूहस्य संसिद्धिः कथमस्येति शङ्क्यते ।।
शरीरग्रहणाशक्तेरव्यूढकरणत्वतः ।। १९५४ ।। 
न च देहान्तरं कृत्वा राज्ञो भृत्या इवाऽऽसते ।।
यतः कर्मसहायोऽयमेकाक्येवेह गच्छति ।। १९५५ ।। 
इत्यस्य परिहारार्थं दृष्टान्तोऽत्राभिधीय़ते ।। 
कृत्स्नं जगत्स्वभोगार्थं पुंसोपात्तं स्वकर्मणा ।। १९५६ ।। 
तत्कर्मफलभोगार्थं कृत्वा देहं प्रतीक्षते ।। 
शुभं वा यदि वा पापं श्रुतकर्मानुरूपतः ।। १९५७ ।। 
कर्मोपात्तानि भूतानि तत्प्रयुक्तानि देहिनः ।।
कृत्वा देहान्तरं योग्यं तस्थू राज्ञोऽग्रगा इव ।। १९५८ ।। 
तत्रैतस्मिन्यथोक्तेऽर्थे दृष्टान्तोऽप्यभिधीयते ।। 
विवक्षितार्थविज्ञानप्रसिद्धिः स्यात्कथं न्विति ।। १९५९ ।। 
यथा राजानमायान्तं सद्मपानादिसाधनैः ।।
बुद्ध्वा क्लृप्तैः प्रतीक्षन्त उग्राः सूतादयो जनाः ।। १९६० ।। 
उग्रे कर्मणि ये राज्ञा नियुक्ताः पापकारिषु ।।
उग्रास्तेऽत्राभिधीयन्ते जातितो वाऽभिधा भवेत् ।। १९६१ ।। 
एन एनः प्रति तथा नियुक्ता ये नराधिपैः ।।
प्रत्येनसोऽत्र ते ज्ञेया भिन्नास्ते स्वाधिकारतः ।। १९६२ ।। 
रथवाहाश्च सूताः स्यू रथवाहनकोविदाः ।।
ग्रामण्यो ग्रामनेतारः सेनाधिपतयो मताः ।। १९६३ ।। 
ते यथा कर्मणोपात्ता राज्ञः प्रागेव चाऽऽगमात् ।।
अन्नपानगृहाद्यर्थान्कृत्वा राजप्रतीक्षिणः ।।
राजाऽयं नः समायातीत्यासते यत्नमास्थिताः ।। १९६४ ।। 
यथैवं सर्वभूतानि भोक्त्रा कर्मादिकारणैः ।।
अर्जितान्युचितं देहं भोक्तुर्भोगक्षमं तथा ।। १९६५ ।। 
कृत्वा तत्प्राप्तितः पूर्वं यथा सूतादयो नृपम् ।।
प्रतीक्षन्ते प्रयत्नेन ब्रह्मैतीत्यभिकाङ्क्षया ।। १९६६ ।। 
विज्ञानात्मन्युपक्रान्ते ब्रह्मेति यदिहोच्यते ।।
स्वतो ब्रह्मत्वतस्तस्य संसारित्वमविद्यया ।। १९६७ ।। 
कथं नाम मतिस्तस्य ब्रह्मास्मीति भवेदिह ।।
श्रुतिस्तत्तत्त्वबोधार्थं ब्रह्मेत्याह ततो नरम् ।। १९६८ ।। 
अनुवादो न तु विधिरेवंविदमितीर्यते ।। १९६९ ।।
सर्वान्प्रत्यविशिष्टत्वादेवंविदमितीरणम् ।।।
नानुवादः फलोक्तिर्वा यथाव्याख्यातवेदिनः ।। १९७० ।। 
करणानुग्रहीतृणि भूतानि च मुमूर्षतः ।।
कृत्वा देहं प्रतीक्षन्ते नृपस्येव गृहं नराः ।। १९७१ ।। 
एवं जिगमिषुं देवमनुगच्छन्ति के तु तम् ।।
गच्छन्तः कस्य गत्या वा स्वातन्त्र्येणाऽऽत्मनोऽथवा ।। १९७२ ।। 
इत्यर्थमपि दृष्टान्तः पूर्ववद्भण्यते पुनः ।।
इतः प्रवसतो देहाद्देहिनः कर्मसंक्षयात् ।। १९७३ ।। 
यथेह प्रयियासन्तमुग्रसूतादयो जनाः ।।
राजानमभिसंयान्ति प्राणास्तद्वन्मृतौ नरम् ।। १९७४ ।। 
यदोर्ध्वोच्छ्वासितैवास्य पुरुषस्य भवत्यथ ।।
सुखयन्तस्तदा प्राणाः संयान्त्युत्क्रान्तिवेदिनम् ।। १९७५ ।। 
इति श्रीबृहदारण्यकोपनिषद्भाष्यवार्तिके चतुर्थोध्ययस्य तृतीयं ज्योतिर्ब्राह्मणम् ।। ३ ।। 
बृहदारण्यकक्रमेण षष्ठाध्यायस्य तृतीयं ब्राह्मणम् ।। 

अथ चतुर्थं ब्राह्मणम् ।।
यत उत्क्रान्तिरुक्तेयंं विशिष्टफलसंगतेः ।।
सर्वेषामविशिष्टाऽतः स यत्रेत्युच्यतेऽधुना ।। १ ।। 
करणानां समुत्क्रान्तिर्गमनं च तयोः समम् ।।
प्रागुक्तं तत्र यन्नोक्तं तदेवेहोच्यतेऽधुना ।। २ ।। 
संसारस्याधिकारोऽयमा श्लोकोदाहृतेर्मतः ।।
स यत्रेत्यत आरभ्य पुंसः संसारवर्णनम् ।। ३ ।। 
पुंसः संसरणं पूर्वं सूत्रितं यत्समासतः ।।
विस्तरस्तस्य वक्तव्य इत्यर्था वा परा श्रुतिः ।। ४ ।। 
तत्संप्रमोक्षणं कस्मिन्पुंसः कालेऽभिजायते ।।
कथं वेत्यादिकोऽत्रार्थो विस्तरेणोपवर्ण्यते ।। ५ ।। 
प्रकृतात्मपरामर्शः सशब्देन विवक्ष्यते ।।
संसारानर्थसंबन्धविज्ञानाय तमस्विनः ।। ६ ।। 
य आत्मा प्रस्तुतोऽविद्वान्स यदेदं शरीरकम् ।।
कार्श्यं प्रापय्य पूर्वोक्तैर्जरारोगादिहेतुभिः ।। ७ ।। 
यदि वा स्वयमेवैत्य देहाभेदत्वहेतुतः ।।
दौर्बल्यमेवं संप्राप्य संमोहमिव यात्यथ ।। ८ ।। 
मूर्छादाविव संमोहमिहाप्यात्मा निगच्छति ।।
बोधमात्रैकयाथात्म्यान्नायं संमोहभाग्यतः ।। 
संमूढबुद्धिसाक्षित्वात्संमूढ इव भात्यतः ।। ९ ।। 
संमोहहेतुकं कार्यं संमोहात्मकमिष्यते ।। 
अकार्यकारणं प्रत्यग्ज्येतिः संमुह्यते कुतः ।। १० ।। 
कार्श्यसंमोहसंबन्धो यतो नास्य स्वतस्ततः ।।
मोहोत्थदेहबुद्ध्यादिसंगतेरिवगीरियम् ।। ११ ।।
उत्क्रान्तिकाले प्राणानां स्वस्थानादार्ढ्यहेतुका ।।
स्वगोचरेष्वशक्तिर्या संमोहोऽसाविहाऽऽत्मनः ।। १२ ।। 
दाहच्छेदादयो यद्वददाह्याच्छेद्यतन्विनः ।।
परोपाधिनिमित्ताः स्युर्दुर्बलत्वादयस्तथा ।। १३ ।। 
बाह्या तावदियं वृत्तिर्व्याख्याता प्रत्यगात्मनः ।।
कार्श्यसंमोहरूपा या प्रसिद्धा जगतीदृशी ।। १४ ।। 
मरिष्यतोऽस्य या वृत्तिरान्तरी साऽधुनोच्यते ।। 
हृत्सद्मन्युपसंहारो यथा स्यादिन्द्रियात्मनाम् ।। १५ ।। 
अथैनमुच्चिक्रिमिषु विज्ञानात्मानमीश्वरम् ।।
प्राणा वागादयः सर्वे तं समायन्ति कृत्स्नतः ।। १६ ।। 
अभीति चाऽऽभिमुख्येऽर्थे सं तु सामस्त्य इष्यते ।। 
अवध्यर्थे तथाऽऽङत्र यन्तीत्यस्य विशेषणम् ।। १७ ।।
स्वाश्रयेभ्यो यियासन्ति करणानि हृदीश्वरम् ।।
यदैषां स्थानसंबन्धविमोक्षः स्यात्तदैव तु ।। १८ ।। 
कथं तमभिसंयान्तीत्युक्ते श्रुत्याऽभिधीयते ।।
आत्मानमभिसंयान्ति वागादीनि यथा स्फुटम् ।। १९ ।।
स आत्मा प्रकृतस्त्वेताश्चक्षुःश्चोत्रादिलक्षणाः ।। 
तेजोमात्रा यथादेशं समये मृतिकर्मणः ।। २० ।। 
उद्भूताकूतविज्ञानो मृतिं प्रति यदा तदा ।।
आकूतानुविधायीनि जायन्ते करणान्यथ ।। २१ ।। 
स्वाकूतानुविधायित्वं यत्तदा करणात्मनाम् ।।
अभ्याददान इति तत्कर्तृत्वं स्यादिहाऽऽत्मनः ।। २२ ।। 
एतत्कर्तृत्वमापेक्ष्य श्रुत्यैवमभिधीयते ।।
अभ्याददान इति तु तेजोमात्राः स्वदेशतः ।। २३ ।। 
मीयन्ते विषया याभिर्मात्रास्ताश्चक्षुरादयः ।।
तेजोविकृतिहेतुत्वात्तेजोमात्राश्च ताः स्मृताः ।। २४ ।। 
सत्त्वं तेजोऽत्र विज्ञेयं तदेव करणात्मना ।।
प्रविभक्तं हि तच्छब्दस्पर्शाद्यर्थावभासनात् ।। २५ ।। 
पित्ताख्यां वा भवेत्तेजस्तदंशाश्चक्षुरादयः ।। 
इत्येवमायुर्वेदज्ञाः करणानि प्रचक्षते ।। २६ ।। 
यदा पञ्चावतिष्ठन्ते ज्ञानानि मनसा सह ।।
इति प्रकाशरूपत्वं करणानां श्रुतिर्जगौ ।। २७ ।। 
भौतिकस्तु प्रकाशोऽयं भौतिकार्थप्रकाशनात् ।।
प्रदीपवन्न भूतेभ्यो जात्यन्तरमतो भवेत् ।। २८ ।। 
स्पष्टं च वक्ष्यतेऽथोर्ध्वमेतेभ्य इति हि श्रुतिः ।।
अक्षाणि भौतिकान्येव नातः शक्तय आत्मनः ।। २९ ।। 
लिङ्गात्मकानां भूताना निर्देशोऽविद्यया सह ।।
तन्नाशमनु नाशः स्याद्यतो दुःखात्मनस्ततः ।। ३० ।। 
पिण्डनाशेऽपि नैवास्य नाशः संसारिणो यतः ।।
अविद्यादीनि भूतानि तत्रोच्यन्ते ततो ध्रुवम् ।। ३१ ।। 
मात्रासंसर्ग एवास्य तथाचैव प्रवक्ष्यते ।।
विज्ञानेनाथ विज्ञानमादायेत्यपि चावदत् ।। ३२ ।।
अस्य लोकस्य चेत्युक्तं शुक्रमित्यादि चापरम् ।।
सर्वेष्वेषु प्रदेशेषु भूतमात्राग्रहः श्रुतौ ।। ३३ ।। 
भूतेभ्यो नापरं वस्तु यस्मादात्मन ईक्ष्यते ।। ३४ ।।
अतो विवेको भूतानां यः परोऽतीव शुद्धितः ।।
तेजोमात्रादिवचसा स एवात्राभिधीयते ।। ३५ ।। 
इन्द्रियाणीन्द्रियार्थाश्च न विकारः परात्मनः ।।
अतो न जायत इति तद्विकारनिषेधतः ।। ३६ ।। 
जन्मादिविक्रियाषट्कं साक्षान्न परमात्मनः ।।
अपूर्वानपराद्युक्तेर्नेति नेत्यादिवाक्यतः ।। ३७ ।। 
न च वेदान्तसिद्धान्ते परमात्मातिरेकतः ।।
इष्टं विकारवद्वस्तु यथा कापिलशासने ।। ३८ ।।
स्वतः कूटस्थतत्त्वस्य तदसंबोधतस्ततः ।।
जन्मादिविक्रियाषट्कसंगतिः स्यात्परात्मनः ।। ३९ ।। 
आत्मकारणवादोऽयमेवं सत्युपपद्यते ।।
न तु विध्वस्तनिःशेषजन्मनाशादिकारणे ।। ४० ।। 
तेजोऽतो भौतिकं सर्वमन्यत्र परमात्मनः ।।
स्वयंज्योतिःप्रसङ्गेन तदुक्तं प्रागपि श्रुतौ ।। ४१ ।। 
आदित्यादीनि तेजांसि तथाऽध्यात्माधिभूतयोः ।।
भौतिकान्येय तानीति प्रत्यङ् तेभ्यो विलक्षणः ।। ४२ ।। 
ता एतास्तेजसो मात्राः समस्ताश्चाऽऽभिमुख्यतः ।।
सामस्त्येनाऽऽददानः सन्हृत्सद्मन्युपसर्पति ।। ४३ ।। 
अभ्याददान एवायमन्ववक्रामतीश्वरः ।।
न त्वाक्रम्य समादत्ते कथं तदिति भण्यते ।। ४४ ।। 
विशेषज्ञानलाभोऽस्य लिङ्गात्मानुविधानतः ।।
यतस्तदपकर्षेण विज्ञानात्मोपसंहृतिः ।। ४५ ।। 
तद्व्याप्तौ चापि संव्याप्तिरापादतलमस्तकम् ।।
स्वतस्तु व्याप्तिसंहाररहितत्वात्परात्मनः ।। ४६ ।। 
सैन्धवादिरसव्याप्ते पीयमाने यथोदके ।।
पानं सलवणस्यैवं लिङ्ङात्मनुविधायिता ।। ४७ ।। 
सोऽभ्यादानस्य कर्ताऽत्र लिङ्गं योऽस्मीति मन्यते ।।
आक्रामद्धृदयं लिङ्गमन्ववक्रामतीव सः ।। ४८ ।। 
तथा हृदयशब्देन तत्स्था धीरभिधीयते ।।
एवेत्यवधृतिश्चाम्र स्वप्नप्राज्ञनिवृत्तये ।। ४९ ।। 
विशेषकार्यवाहिभ्यः स्रोतोभ्यः स्वप्नभूमिगः ।।
विशेषाननुसृप्याऽऽत्मा यात्वा हृदयमाश्रयम् ।। ५० ।।
पुरीतत्प्रमुखं देहं वृत्त्या सामान्यरूपया ।।
तप्तलोहादिवद्व्याप्य शेते प्राणात्मतां गतः ।। ५१ ।। 
इह त्वेवेति निःशेषा लिङ्गस्यास्योपसंहृतिः ।।
विशेषेभ्योऽविशेषेभ्यो युक्तं प्रत्यवसर्पणम् ।। ५२ ।। 
अवदध्रेऽत एवेति मा भूत्स्वप्नादिवत्स्थितिः ।।
सामान्यं वा विशेषो वा न यतोऽत्रावशिष्यते ।।
कार्त्स्न्येन हृदय एव पिण्डीभावं व्रजत्यतः ।। ५३ ।। 
विधिराकर्षणो तावत्तेजोमात्राश्रयो गतः ।।
अथासंवेदनाविधिर्मुमूर्षोरुच्यते यथा ।। ५४ ।। 
साधारणात्मनो योंऽशो भोक्तृकर्मवशीकृतः ।।
अध्यात्मं चक्षुषि रवेश्चक्षुर्व्यापारसिद्धिकृत् ।। ५५ ।। 
कर्मोपभोगसिद्ध्यर्थं परिच्छिन्नः स्वचक्षुषा ।।
चाक्षुषोऽतः स विज्ञेयः सामान्यात्माऽपि भास्करः ।। ५६ ।। 
स एष पुरुषो यत्र तत्प्रयोक्तृक्रियाक्षये ।।
क्षेत्रज्ञार्थात्पराङेव पर्यावर्तत आत्मनि ।। ५७ ।। 
निरनुग्रहतैवास्य पर्यावर्तनमुच्यते ।। ५८ ।। 
हृल्लिङ्गप्रसृतो योंऽश उपभोगार्थमक्षिणि ।।
सोऽस्य कर्मक्षयादक्ष्णः पराङावर्तते हृदि ।। ५९ ।। 
चाक्षुषे पुरुषे तस्मिन्नावृत्ते कर्मणः क्षयात् ।।
देवता देवतामेति लिङ्गेक्यं करणं तथा ।। ६० ।। 
अथैवं स्यरूपज्ञो देवताकरणच्युतेः ।। 
आत्मैवमुक्तानुक्तेषु योज्यं प्राणेष्वशेषतः ।। ६१ ।। 
चेतनावदधिष्ठानात्करणादेर्जडात्मनः ।।
प्रवृत्तिर्नियता दृष्टा लोकेऽतो न विपर्यते ।। ६२ ।। 
अरूपज्ञत्वहेतुः क इत्याशङ्क्योत्तरं वचः ।।
लोकप्रसिद्धिमाचष्ट एकीत्यादि मुमूर्षति ।। ६३ ।। 
एकी भवति सावित्रः सवित्रांऽशस्तथैव च ।।
लिङ्गांशश्चाक्षुषो व्यूढो लिङ्गैक्यं प्रतिपद्यते ।। ६४ ।। 
स्वांशिभ्यामेकतापत्तौ देवतालिङ्गभागयोः ।।
अथारूपज्ञतामेति यः प्राग्रूपादिवेद्यभूत् ।। ६५ ।। 
अथैनं पार्श्वगाः प्राहुर्बन्धवोऽस्य मुमूर्षतः ।।
वाक्यमेकी भवतीति निराशास्तस्य जीविते ।। ६६ ।। 
करणे देवता यस्मिन्पूर्वं मुञ्चत्यनुग्रहम् ।।
तस्यैव प्रथमं वृत्तिनिरोध उपजायते ।। ६७ ।। 
कस्मिंश्चित्करणे वृत्तिनिरोधः पूर्वमीक्ष्यते ।।
अयौगपद्येनोत्क्रान्तौ तल्लिङ्गं देवतात्मनाम् ।। ६८ ।। 
यदाऽऽलोचनमात्रं स्याद्रूपादौ चक्षुरादिभिः ।।
प्रविवेक्ता तु रूपादेः सम्यङ्नैव पुमान्भेवेत् ।। ६९ ।। 
तदोत्क्रान्तां विजानीयान्मनसो देवतामितः ।।
केवलालोचनाल्लिङ्गात्तथा बुद्धेश्च देवताम् ।। ७० ।। 
एवं तद्देवतोक्रान्तावेकीभावेन संगतेः ।।
मनुते नो न जानातीत्येबमाहुस्तथा जनाः ।। ७१ ।। 
उक्तं विमोक्षणं तावत्करणानां स्वदेशतः ।।
असंविज्ञानता चोक्ता हृदये चोपसंहृतिः ।। ७२ ।। 
अथोपसंहृताशेषकरणस्याऽऽत्मनो यथा ।।
लोकान्तरोपसंक्रान्तिस्तथैतदभिधीयते ।। ७३ ।। 
तस्यैतस्य यथोक्तस्य कृत्स्नप्राणोपसंहृतेः ।।
नाड्यग्रं हृदयस्याथ प्रकर्षेण प्रकाशते ।। ७४ ।। 
सर्वेषु संहृतेष्वेवं करणेषु सवायुषु ।। 
बुद्धेः प्रद्योततेऽथाग्रं हृदयस्य यियासतः ।। ७५ ।। 
स एष कर्मजो बुद्धेः प्रकाशो जायते मृतौ ।।
स्वकर्मनिर्मितं लोकं येनाऽऽत्माऽयं प्रपश्यति ।। ७६ ।। 
कर्मणैवास्य विज्ञानं तादात्म्यमुपनीयते ।।
पश्चादापन्नतद्भावो देहमेतं विमुञ्चति ।। ७७ ।। 
भाविलोकात्मिका याऽस्य प्रत्यक्चैतन्यविम्बिता ।।
वासनैवाऽऽत्मनः प्रोक्ता प्रद्योतवचसा स्फुटम् ।। ७८ ।। 
मात्रोपादानरूपेण स्वेन भासा पुराऽब्रवीत् ।।
स्वेनैव ज्योतिषा स्वप्ने यथा तद्वदिहापि तत् ।। ७९ ।।
प्रद्योतेन यथोक्तेन प्रद्योतितपथा कृत -
कर्मकार्योऽथ हृदयान्निष्क्रामति यथासुखम् ।। ८० ।। 
साध्वेवातः प्रयत्नेन कर्म कार्यं विपश्चिता ।।
पश्यता प्राणिनामेवं कर्ममूलामिमां गतिम् ।। ८१ ।। 
आत्मा स्वकर्मणोपात्तं प्रद्योतेन यथोचितम् ।।
लोकं पश्यन्स्वहृदयान्निष्क्रामति यथायथम् ।। ८२ ।। 
चक्षुष्टो वाऽथ मूर्ध्रे वा यं यं लोकं प्रपत्स्यते ।।
तद्दूारेणैव निष्क्रामन्न कचित्प्रतिहन्यते ।। ८३ ।। 
आदित्यलोकसंप्राप्तौ चक्षुष्टोऽयं गिगच्छति ।।
ब्रह्मलोकपरिप्राप्तौ मूर्ध्न आत्मा निगच्छति ।। ८४ ।। 
कर्मश्रुतानुरोधेन ह्यन्येभ्यो वा यथायथम् ।।
हृदयसृतनाडीभिरित आत्मा निगच्छति ।। ८५ ।।  
लिङ्गं च सर्वतो गच्छन्न कचित्प्रतिहन्यते ।।
अतिसूक्ष्मस्वभावत्वादपि लोहसमुद्रगम् ।। ८६ ।। 
उत्क्रामन्तं तमात्मानं यथोक्तेनेह वर्त्मना ।।
प्राणोऽनूत्क्रामति ततः प्राणं प्राणास्तथा परे ।। ८७ ।। 
नन्वात्मप्राणवागादेरन्योन्यव्यतिमिश्रणात् ।।
देशकालाद्यसंभेदात्क्रमेणोत्क्रमणं कथम् ।। ८८ ।।
नैष दोषो यतो नेह क्रमकालो विवक्ष्यते ।।
प्रयोजकप्रयोज्यत्वं यतोऽमीषां विवक्षितम् ।। ८९ ।। 
इहोच्चिक्रमिषा याऽस्य विज्ञानात्मैकसंश्रया ।।
प्राणोत्क्रान्तेः प्रयोक्त्री सा वागाद्युत्क्रमणस्य च ।। १० ।। 
मुख्यप्रणस्य योत्क्रान्तिः प्रयोक्त्री सैव नापरा ।।
विज्ञानात्मैकनीडाया भावनायाः प्रधानता ।। ९१ ।। 
सा हि देहान्तरप्राप्तावात्मनो मार्गदर्शिनी ।।
तया प्रयुक्तः प्राणोऽयं प्राणानादाय चेतरान् ।। ९२ ।। 
आत्मनाऽनन्यभूतः सञ्जलपात्रार्कवद्बहिः ।।
निष्क्रामति यथाकर्म सविज्ञानो भवत्यथ ।। ९३ ।। 
ननूपसंहृताशेषकरणत्वादधीः पुमान् ।।
तदाकूतानुगुण्यं स्यात्प्राणादेः कथमुच्यते ।। ९४ ।। 
प्रत्यभिज्ञात्मकं ज्ञानं संज्ञानमिति भण्यते ।।
पूर्वं यद्धृदयस्याग्रद्योतनेन प्रकाशितम् ।। ९५ ।। 
भाविनोऽर्थस्य विज्ञानं प्रत्यभिज्ञानमुच्यते ।। 
स तथोद्भूतविज्ञान आत्मा देहान्निगच्छति ।। ९६ ।।
हृदयाग्रप्रकाशेन निष्क्रान्तस्यापि देहतः ।।
निःसंबोधस्य गमनं कथं देहान्तरं प्रति ।। ९७ ।।
इत्यस्य परिहाराय स इत्यादि परं वचः ।।
स एष ज्ञः परो देवः सविज्ञानो भवत्यथ ।। ९८ ।। 
संहृताशेषकरणों भावनाकर्महेतुतः ।।
सविज्ञातो यथा स्वप्ने तथात्क्रान्तावपीष्यते ।। ९९ ।। 
विशेषज्ञानसंबन्धः कर्मणैवास्य हेतुना ।।
न तु स्वातऩ्त्र्यतो लभ्यः स्वातन्त्र्यासंभवादिह ।। १०० ।। 
कृतकृत्यो भवेत्सर्वो विशेषज्ञानसंगतिः ।।
स्वातन्त्र्येणेह चेल्लभ्या न तु लभ्या तथाऽऽह च ।। १०१ ।।
यं यं वाऽपि स्मरन्भावं त्यजत्यन्ते कलेवरम् ।। 
तं तमेवैति कौन्तेय सदा तद्भावभावितः ।। १०२ ।। 
एवमात्मा सविज्ञानो गन्तव्य यत्पुराऽर्जितम् ।।
तदात्मभावविज्ञानस्तदेवातो निगच्छति ।। १०३ ।। 
यत एवमतः पुम्भिः स्वातन्त्रयार्थं प्रयत्नतः ।। 
योगादिसाधनाभ्यासः कर्तव्यः पुण्यसंचयः ।। १०४ ।। 
सर्वशास्रसमारम्भस्तदर्थोऽयं महानिह ।।
वाङ्भनःकायसाध्यानामुपायानां प्रबुद्धये ।। १०५ ।। 
तथाऽनर्थपरिप्राप्तावुपायानां निषेधनम् ।।
एतावानेव शास्रार्थः कर्त्रधीनः सुखाप्तये ।। १०६ ।। 
मात्रालक्षणमादानं कृत्वा स्वप्नस्य सर्जनम् ।। 
यथेह न तथा किंचिदुपादानं समीक्ष्यते ।। १०७ ।। 
अथैवं देवतात्यक्ते लिङ्गे देहाद्बहिर्गते ।।
लोकान्तरगतौ हेतुर्लोकारम्भे च भण्यताम् ।। १०८ ।। 
आत्मनः परलोकाय यत्स्याद्गमनकारणम् ।। 
भुङ्के गत्वा च यत्तत्र देहारम्भे च कारणम् ।। १०९ ।। 
लिङ्गानस इतो देहाद्देहमन्यं निगच्छतः ।।
संभारः कोऽस्य गत्यर्थो देहारम्भे च कथ्यताम् ।। ११० ।। 
इतो जिगमिषुं विद्याकर्मणी ये पुराऽर्जिते ।।
तं समन्वारभेते ते या चाभूत्पूर्ववासना ।। १११ ।। 
विज्ञानं संशयज्ञानं मिथ्याज्ञानमथापि वा ।।
प्रमाणतोऽप्रमाणाद्वा सर्वं विद्येति भण्यते ।। ११२ ।। 
संसारकारणध्वंसि यत्तु ज्ञानं परात्मगम् ।। 
तदत्र न परिग्राह्यं सर्वापत्कारणापनुत् ।। ११३ ।। 
संसारकारणं तस्मादात्माज्ञानाविरोधि यत् ।।
अप्राप्तपरमार्थार्थं ज्ञानमात्रं जिघृक्षितम् ।। ११४ ।। 
वाङ्भनःकायसाध्यं च शास्त्रतो यदि वाऽन्यतः ।।
दृष्टादृष्टार्थरूपं यत्तच्च कर्मेति गृह्यते ।। ११५ ।। 
अन्वारभेते गच्छन्तं यथोक्ते ज्ञानकर्मणी ।।
गच्छन्तं पुरुषं यस्मादन्वेते स्वस्वभावतः ।।
गच्छतोऽतोऽनुशब्दोऽत्र पश्चादर्थे प्रयुज्यते ।। ११६ ।। 
गमनादिविधौ पुंसः साधनत्वं निगच्छतः ।। ११७ ।। 
कर्मणः क्रियमाणस्य संस्कारो यो हृदि श्रितः ।।
तत्फलस्य च भूक्तस्य पूर्वप्रज्ञेति सोच्यते ।। ११८ ।। 
पूर्वोपचितसंस्कारहेतुभ्यः साऽभिजायते ।। ११९ ।।
षण्मासशेषप्रोद्भूता वासना याऽस्य देहिनः ।।
मरिष्यतोऽन्यदेहार्थं पूर्वप्रज्ञेति तां विदुः ।। १२० ।। 
समर्था सैव ते यस्मादुद्बोद्धुं ज्ञानकर्मणी ।।
नरस्यातः प्रधानत्वात्पृथक्तस्या ग्रहः कृतः ।। १२१ ।। 
समासेनैव निर्दिष्टे कारणत्वाविशेषतः ।।
अन्योन्यकारणत्वाच्च श्रुत्येह ज्ञानकर्मणी ।। १२२ ।। 
पूर्वप्रज्ञात उद्भूतिर्विद्यायाः कर्मणो यतः ।।
ताभ्यां च भावनोद्भूतिर्निर्देशोऽतो यथोदितः ।। १२३ ।। 
कर्मणो भुज्यमानस्य परिशेषो हि भावना ।।
मूलं च जायमानस्य प्रधानं तेन भण्यते ।। १२४ ।। 
परिच्छेत्र्री विनिर्मात्री विद्या लोकान्तरस्य हि ।।
विकर्तृ कर्म वोढ्री च पूर्वप्रज्ञेह पूर्वयोः ।। १२५ ।। 
नानाविकल्पसद्भावात्संदेहो गमनं प्रति ।।
पक्षीव वृक्षात्किं तावत्परिच्छिन्नो व्रजत्ययम् ।। १२६ ।। 
आतिवाहिकदेहेन किंवा देहान्तरं प्रति ।।
गतिर्विकाशसंकोचौ भिन्नकुम्भस्थदीपवत् ।।
मतं वा किं मनोमात्र देहाद्देहान्तरं व्रजेत् ।। १२७ ।। 
किंवा सर्वगतानां स्यात्करणानामिहाऽऽत्मनि ।।
श्रुतकर्मानुरोधेन वृत्तिहान्युद्भवौ क्वचित् ।। १२८ ।। 
इति भूरिविकल्पायां भूमौ सिद्धान्त उच्यते ।।
अनन्ताः सर्व एवैते वाङ्भानःप्राणलक्षणाः ।। १२९ ।। 
प्राणिकर्मानुरोधेन प्लुष्यादिपरिमाणता ।।
इति श्रुत्युक्तितस्तेषां प्रतिप्राणि यथामति ।।
यथाकर्म गतिः स्थानं परिच्छेदोऽथ विस्तृतिः ।। १३० ।। 
स्वातन्त्र्यं पारतन्त्र्यं वाऽणिमाद्यैश्वर्यमेव वा ।।
करणानामिदं सर्वं ज्ञानकर्मादिहेतुकम् ।। १३१ ।। 
अस्मदादेर्यथा तद्वद्विद्याकर्मानुरोधतः ।।
अनात्मनोऽपि चाऽऽनन्त्यं न स्वतः सिद्धमात्मवत् ।। १३२ ।। 
इतीमं पक्षमाश्रित्य श्रुत्या दृष्टान्त उच्यते ।। १३३ ।।
तृणाग्रस्था जलूकेह प्राप्य तस्मात्तृणान्तरम् ।।
संहरत्यात्मनाऽऽत्मानं पूर्वस्मात्तत्र सा क्रमात् ।। १३४ ।। 
यथैवमेवमात्मेदं शरीरं कर्मणः क्षयात् ।।
निहत्याचेष्टमापाद्य स्वात्मलिङ्गोपसंहृतेः ।। १३५ ।। 
गमयित्वा तथाऽविद्यां जाड्यं निःसंज्ञतामिदम् ।। 
अतोऽन्यमाक्रमं देहं प्राप्य भावनयाऽञ्जितः ।।
पूर्वदेहस्थमात्मानं संहरत्यात्मनाऽऽत्मनि ।। १३६ ।। 
जलूकावद्गतिरियमात्मनः प्रतिपादिता ।।
तत्र देहान्तरारम्भ उपादानं किमात्मनः ।। १३७ ।। 
उपमृद्योपमृद्यास्य नित्योपात्तं किमिष्यते ।। 
पुनः पुनरपूर्वं वा देहारम्भाय कल्पते ।। १३८ ।। 
इति दृष्टान्तवचसा निर्णयोऽस्योपवर्ण्यते ।। १३९ ।।
पेशस्कारी यथा मात्रामुपादायेह पेशसः ।।
विमृद्य रचनां पूर्वां कुरुते रचनान्तरम् ।। १४० ।। 
नवान्नवतरं रूपं कल्याणतरमेव च ।।
कल्याणादिति दृष्टान्तो यथा तद्वदिहापि च ।। १४१ ।। 
आपेक्ष्य नवमादानं तत्कार्यं नवमुच्यते ।।
श्रुत्या नवतरं रूपं कल्याणतरमेव च ।। १४२ ।। 
नित्योपात्तानि भूतानि करणानि च देहिनः ।।
द्वे वाव ब्रह्मणो रूपे इति पूर्वमवादिषम् ।। १४३ ।। 
उपमृद्योपमृद्यैषां रचनां प्राक्तनीं पुनः ।।
यथाकर्म यथाज्ञानं कुरुते रचनान्तरम् ।। १४४ ।। 
पित्रादियोग्यं पित्र्यादि ह्युत्तमाधममध्यमम् ।। १४५ ।। 
पित्र्यादिलोकेष्वात्माऽयं यथाकर्म यथाश्रुतम् ।। 
तनुते देहजातामि भूरिरूपाण्यविद्यया ।। १४६ ।। 
न तु चैतन्यवत्साक्षात्संसारोऽस्य स्वतो मतः ।।
इत्यर्थप्रतिपत्त्यर्थमाजगामोत्तरं वतः ।। १४७ ।। 
यच्चास्य वास्तवं रूपं यच्चाविद्योत्थमात्मनः ।।
स वा इत्यादिना तस्य निर्णयः क्रियतेऽधुना ।।
तन्निर्णयादशेषोऽर्थाऽनिर्णीतः स्यात्कथं न्विति ।। १४८ ।। 
संसारी यो यथोक्तेन ग्रन्थेन प्रतिपादितः ।।
तद्गृहीत्यै सशब्दोऽयं तत्स्मृत्यर्थं तथाच वै ।। १४९ ।। 
अनात्मभूत एतस्मिन्कार्यकारणलक्षणे ।।
संसारे प्रथते योऽर्थ आत्मनाऽनन्यमानगः ।। १५० ।। 
यत्साक्षिकौ यथोक्तस्य भावाभावौ प्रसिध्यतः ।।
संसारवस्तुनः सोऽयमात्मेत्यत्राभिधीयते ।। १५१ ।। 
व्यभिचारो न यस्यास्ति सर्वेषु व्यभिचारिषु ।।
तदवष्टम्भतः सिद्धेर्व्यभिचारस्य सर्वदा ।। १५२ ।।
प्तत्यक्तयाऽस्य साक्षात्त्वादक्रियाकारकत्वतः ।। 
अनन्यबोधमानत्वादयमित्युच्यते ततः ।। १५३ ।। 
निःशेपानात्मतद्धेतुनिराकरणवर्त्मना ।।
आत्मत्वमात्मनः सिध्येन्नान्यशेषमनात्मवत् ।। १५४ ।। 
असाधारणसिद्ध्यैव सिद्धिः स्यादात्मवस्तुनः ।।
यतोऽत आत्मवस्त्वेव कार्यकारणवज्जगत् ।। १५५ ।। 
न हीदमात्मनः स्थानं ततोऽन्यत्रापि वाऽश्नुते ।।
आत्मनोऽव्यतिरेकेण यतोऽनात्मा प्रसिध्यति ।। १५६ ।। 
आत्मा त्वनात्मप्रत्यक्त्वाद्व्यतिरेकं न सोऽर्हति ।।
स्रजीव सर्पदण्डादेः स्रगविद्योत्थवस्तुनः ।।
स्रक्तत्त्वव्यतिरेकेण सिद्धिर्नान्यत्र कुत्रचित् ।। १५७ ।। 
न चाभावावसाय्येतदभावस्यापि भाववत् ।।
प्रत्यङ्भात्रैकयाथात्म्यादश्रुतत्वान्न चार्थतः ।। १५८ ।। 
अनूद्य निखिलं विश्वं तत्तत्त्वप्रतिपत्तये ।।
आत्मैवेति श्रुतं यस्मान्नातोऽन्यत्किंचिदिष्यते ।। १५९ ।। 
प्रत्याख्याय न चाऽऽत्मानमनात्मा व्यतिरिच्यते ।।
व्यतिरेकस्वभावत्वान्नापि चाऽऽत्मनि सिध्यति ।। १६० ।। 
प्रत्याचष्टे श्रुतिरतः सर्वं नेतीति चाऽऽत्मनि ।।
सर्वमात्मेति च तथा व्यतिरेकं निषेधति ।। १६१ ।। 
अपूर्वानपरानन्तराबाह्यं ब्रह्मलक्षणम् ।.
उक्तात्मवस्तुस्वाभाव्यादात्मा ब्रह्मेत्यतो वचः ।। १६२ ।। 
प्रत्यक्त्वं ब्रह्मणस्तत्त्वं ब्रह्मत्वं चाऽऽत्मनस्तथा ।।
परोक्षद्वयहानेन ह्यात्मा ब्रह्मेति बोध्यते ।। १६३ ।। 
अव्यावृत्ताननुगतो ब्रह्मशब्दार्थ इष्यते ।। 
नाऽऽत्मनोऽन्यत्र लभ्योऽसौ नाप्यात्मा ब्रह्मणोऽन्यतः ।। १६४ ।। 
आत्मनोऽपि परोक्षत्वं ब्रह्मणोऽविद्यया यथा ।।
आत्मनः सद्वितीयत्वं ब्रह्मणोऽपि तथा मम ।। १६५ ।। 
अतोऽविद्यासमुच्छित्तौ यथावस्त्ववबोधतः ।।
आत्मा ब्रह्मैव सन्नेष ब्रह्माप्येति स्वतोऽद्वयम् ।। १६६ ।। 
यथोक्तबोधविरहादस्यानर्थपरंपरा ।।
विज्ञानाद्यभिसंबन्धो यथा तदधुनोच्यते ।। १६७ ।। 
आत्मा ब्रह्मैव सन्नेष धर्मैर्यावद्भिरन्वितः ।।
अज्ञानात्संसरत्यत्र वर्ण्यते तत्समासतः ।। १६८ ।। 
यतोऽविद्यान्वयेऽशेषसंसारानर्थसंगतिः ।।
तद्ध्वस्तावात्मनस्तस्मात्पुरुषार्थः समाप्यते ।। १६९ ।। 
अविद्यामात्रहेतूत्था ह्यात्मनोऽनर्थसंगतिः ।।
इत्यस्य प्रतिपत्त्यर्थं परो ग्रन्थोऽवतार्यते ।। १७० ।। 
यद्यविद्यैकहेतु स्यात्संसारित्वंं तदाऽऽत्मनः ।। 
विद्यार्थोऽयं समारम्भो युज्यते नान्यथा सति ।। १७१ ।। 
प्राणात्मत्वाभिमानी सन्यतः प्राणः प्रसूयते ।।
प्राणप्राणोऽपि सन्मोहात्प्राणनादि प्रपद्यते ।। १७२ ।। 
ततो बुद्धिसमुत्पत्तौ विज्ञानोऽस्मीतिभावतः ।।
विज्ञानमयतामेति स्रक्सर्पमयतामिव ।। १७३ ।। 
मनसो ग्रहणं चात्र बुद्धिवृत्त्युपलक्षणम् ।।
असुबुद्धी यतो हेतू सर्वेषामिन्द्रियात्मनाम् ।। १७४ ।। 
कर्मेन्द्रियाणां सार्थानां प्राणः कारणमुच्यते ।।
स एव बुद्ध्यतिशयः श्रोत्रादेरपि कारणम् ।। १७५ ।। 
स्वाभ्यास्तभावनातोऽस्य श्रुतकर्मानुरोधतः ।।
प्राणो बुद्धिर्मनश्चक्षुःश्रोत्राद्यज्ञस्य जायते ।। १७६ ।।
प्रायार्थे च मयङ्ज्ञेयो विकारादेर्निषेधनात् ।।
अविज्ञातात्मतत्त्वस्य विकारो वाऽस्त्वदोषतः ।। १७७ ।। 
सर्पादयो यथा रज्ज्वा विकाराः स्युरबोधतः ।।
अज्ञानादात्मनस्तद्वत्तेजोबन्नादिविक्रिया ।। १७८ ।। 
न हि वेदान्तसिद्धान्ते ह्यज्ञातात्मातिरेकतः ।।
सांख्यानामिव सिद्धान्ते लभ्यते कारणान्तरण् ।। १७९ ।। 
प्राणादिमयतां यात्वा तद्वृत्तीनामबोधतः ।।
आत्माऽकर्ताऽपि कर्तृत्वमेति तासां समुद्भवे ।। १८० ।। 
चक्षुषश्चश्रुरप्येवं यथा चक्षुर्मयस्तथा ।।
श्रोत्रादिमयताऽप्यस्य व्याख्येया प्रत्यागात्मनः ।। १८१ ।। 
स विज्ञानमनःप्राणचक्षुःश्रोत्रादि मोहजम् ।।
मन्वानोऽविद्ययाऽऽत्मैति तन्मयत्वं न तु स्वतः ।। १८२ ।। 
समासव्यासतस्तद्वत्पञ्च भूतान्यविद्यया ।।
अशब्दादिमयोऽप्यात्मा तन्मयत्वं निगच्छति ।। १८३ ।। 
लिङ्गदेहाविमावेवं पञ्चभूतमयावुभौ ।।
प्रधानगुणवृत्त्योक्तौ सूक्ष्मस्तूलविभागतः ।। १८४ ।। 
उक्तयोरात्मनोरन्तर्यद्रूपं भावनामयम् ।।
कामादिमयतोक्त्येह तदिदानीं विभाव्यते ।। १८५ ।। 
कामं क्रोधं तथा धर्मं तद्विरुद्धं च मोहतः ।। 
संभावयन्प्रतीच्यात्म तन्मयत्वं निगच्छति ।। १८६ ।।
प्रवृत्तय इहेक्ष्यन्ते वाङ्भनःकायसाधनाः ।।
यावत्यो भावनाः पुंसामपि तावत्य एव तु ।। १८७ ।। 
इत्येवमादयोऽनेके कोशाः स्युर्भावनामयाः ।।
असंख्येया बहुत्वात्ते संक्षेपोऽतोऽत्र भण्यते ।। १८८ ।। 
इदमित्येव यत्साक्षात्किंचित्कर्मोपलक्ष्यते ।।
परोक्षं भावनारूपं तेनादोमयतेष्यते ।। १८९ ।। 
इदंमयेन लिङ्गेन संबन्धोऽदोमयात्मनः ।।
प्रत्यक्ष आत्मनि यथा तथाऽन्यत्रापि लिङ्ग्यते ।। १९० ।। 
धूमाग्न्योरिव संबन्धस्तयोर्दृष्ट इहाऽऽत्मनि ।।
अकामप्रमुखैर्योगैस्तथा कामादियोगतः ।। १९१ ।।
धर्माधर्ममयो भूत्वा पुमान्सर्वमयो भवेत् ।।
धर्माधर्मैकहेतुत्वात्सर्वस्य जगतस्ततः ।। १९२ ।। 
अदोमयत्वं लिङ्गं स्याल्लिङ्गेनेदंमयात्मना ।।
भावनाकर्मविद्यानामेवमुक्तेन वर्त्मना ।।
भूरिभेदान्न शक्यन्ते वक्तुं रूपाण्यशेषतः ।। १९३ ।। 
किं कारणं पुमान्यस्माद्यथाकारी भवत्ययम् ।।
यथाचारी च लोकेऽस्मिंस्तथारूपो भवत्यसौ ।। १९४ ।। 
करणं नियतं चैव ततोऽन्यच्चरणं तथा ।।
करणं कर्मशक्तिर्वा चरणं प्रत्ययात्मकम् ।। १९५ ।। 
साधुकारी पुमान्यः स्यात्साधुरेव भवत्यसौ ।।
पितृगन्धर्वदेवादौ साधुसाधनसंपदा ।। १९६ ।। 
पापकारी च पापश्च स्थाण्वादावभिजायते ।।
कामक्रोधादिभूयिष्ठः पुमानुग्रेण कर्मणा ।। १९७ ।। 
साध्वादि भूयोभ्यासात्स्यात्ताच्छील्यप्रत्ययश्रुतेः ।।
फलमित्यतिशङ्क्याऽऽह पुण्य इत्यादिकं वचः ।। १९८ ।। 
नैवाभ्यासव्यपेक्षाऽस्ति पुण्यपापफलाप्तये ।।
सकृदप्यनुतिष्ठन्ना प्राप्नोत्येव फलं तयोः ।। १९९ ।।
फलातिशीतिरभ्यासाज्जायते पुण्यपापयोः ।।
तत्फलस्य तु या प्राप्तिः सा सकृत्करणादपि ।। २०० ।। 
कामक्रोधादिपूर्वैव कर्तृता पुण्यपापयोः ।।
पुंसः सर्वमयत्वस्य हेतुः संसारकारणम् ।। २०१ ।। 
धर्माधर्मात्मकं कर्म संसारानर्थकारणम् ।।
एतद्विषयमेवैतद्वेदशास्रमधीयते ।। २०२ ।। 
कर्मैव वेदशास्रेऽस्मिन्प्रधानं निश्चितं यतः ।।
पुंसोऽभ्युदयदुःखाप्तौ कार्यं वर्ज्यं च तत्ततः ।। २०३ ।। 
कर्म साध्वेव कर्तव्यमिच्छताऽभ्युदयं चिरम् ।।
पापं तु सर्वदा हेयं दुःखेभ्यस्त्रस्यता भृशम् ।। २०४ ।। 
संसारानर्थनिष्पत्तौ सर्वेषामविशिष्टता ।।
आरम्भकाणां विज्ञानप्रमुखाणामिहाऽऽत्मनः ।। २०५ ।। 
यद्यप्येवं तथाऽपीह धर्माधर्मात्मकं बुधाः ।।
कर्म प्रधानमिच्छन्ति यतः कर्म प्रयोजकम् ।। २०६ ।। 
प्रयोज्यमितरत्सर्वं विज्ञानादि यदीरितम् ।। 
प्रयोजकं प्रयोज्याच्च प्रधानमिति निश्चितम् ।। २०७ ।। 
पुण्य इत्यादिवचसा कर्मप्राधान्यवाञ्छया ।।
कर्मोपसंहृतं श्रुत्या यथोक्तेनैव हेतुना ।। २०८ ।। 
कर्म प्रधानमित्येवं साक्षाच्छ्रुत्योपसंहृतम् ।।
पूर्वपक्षेऽथ सिद्धान्तः खल्वाहुरिति भण्यते ।। २०९ ।। 
अथो खल्वत्र पूर्वोक्ते प्राहुरुच्चैर्विपश्चितः ।।
न कर्ममय एवायं पुमान्सर्वमयः कुतः ।। २१० ।। 
यतः काममयो भूत्वा प्राप सर्वमयात्मताम् ।।
प्रयोजकप्रयोज्यत्वे ज्ञानादीनां प्रयोजकम् ।। २११ ।। 
कर्मैवावधृतं यद्वत्कर्मान्तानां प्रयोजकः ।।
काम एवेति तत्स्पष्टं स यथेति विभाव्यते ।। २१२ ।। 
प्रयोजकत्वे कर्मादेः कामप्राधान्यमीरितम् ।।
प्रयोजकानां निष्ठात्वे न तु कामो विवक्षितः ।। २१३ ।। 
यथावस्त्वपरिज्ञानं कामस्यापि प्रयोजकम् ।। 
आप्ताशेषसुखापास्तदुःखत्वादात्मवस्तुनः ।। २१४ ।। 
नानवाप्तं सुखं किंचिन्नानपास्तं तथाऽसुखम् ।।
यो वै भूमेति वचनाद्योऽशनायेति चाऽऽत्मनि ।। २१५ ।। 
स्वत एवंविधं वस्तु यतोऽतस्तदबोधतः ।।
कामद्वेषादिसंभूतिर्मिथ्याज्ञानत्वकारणात् ।। २१६ ।। 
अज्ञातं वस्तु चोद्दिश्य तत्तत्त्वप्रतिपत्तये ।।
प्रमाणानां प्रवृत्तिः स्यादन्यथा नोपपद्यते ।। २१७ ।। 
प्रयोजकत्वेऽविद्येयं यदि नामेह न श्रुता ।।
मितिप्रवृत्तिहेतुत्वात्तथाऽप्यत्राऽऽश्रितैव सा ।। २१८ ।। 
सर्वेषमापि मानानां प्रमाणं परमं श्रुतिः ।।
सर्वमेयातिवर्त्यात्मयाथात्म्यप्रतिबोधतः ।। २१९ ।। 
तस्मादज्ञात आत्मैव कामादेः स्यात्प्रयोजकः ।।
यतोऽबोधस्य विध्वस्तौ पुंसः स्यात्कृतकृत्यता ।। २२० ।। 
वाङ्भनःकायसाध्यायाः प्रवृत्तेः काममूलता ।।
यथा तत्प्रतिपत्त्यर्थं स यथेत्युत्तरा श्रुतिः ।। २२१ ।। 
सर्वस्य जगतो हेतू पुण्यापुण्ये समीरिते ।।
यद्यपीह परो हेतुः काम एव तयोरपि ।। २२२ ।। 
अकामस्य क्रिया काचिद्दृश्यते नेह कस्यचित् ।।
यद्यद्धि कुरुते जन्तुस्तत्तत्कामस्य चेष्टितम् ।। २२३ ।। 
निष्फलं कर्म सर्वं स्यान्न चेत्कामपुरःसरम् ।।
अपराधलघुत्वं च दृष्टं पुंसोऽप्यकामतः ।। २२४ ।। 
कामप्रयुक्तो हि नरः संचिनोति शुभाशुभे ।।
आत्मैवेदमिति गिरा श्रुत्यैतत्प्रागपीरितम् ।। २२५ ।। 
कामो गर्धोऽभिलाषश्च तृष्णेत्येकार्थवाचकाः ।।
आसङ्गपूर्वकः कामो नाऽऽसङ्गविरहादसौ ।। २२६ ।। 
ध्यायतो विषयान्पुंसः सङ्गस्तेषूपजायते ।।
सङ्गात्संजायते काम इति सर्वज्ञशास्रतः ।। २२७ ।। 
पुंसो या विषयादित्सा स काम इति भण्यते ।।
तद्गुणस्मरणाभ्यासादिच्छा पुंसोऽभिवर्धते ।। २२८ ।। 
कामिताद्विषयान्नान्यस्तदा तस्येह रोचते ।।
निराकर्तुं न च ततः शक्यते येन केनचित् ।। २२९ ।। 
इत्येवं वर्धमानः सन्क्रतुत्वं प्रतिपद्यते ।।
यदनन्तरमेवेहा स कामः क्रतुरुच्यते ।। २३० ।। 
क्रतुना यादृशेनायं यत्क्रतुः स्यात्पुमानिह ।।
कुरुते तादृशं कर्म वाङ्भनःकायसाधनैः ।। २३१ ।।
यत्कर्म कुरुते चायं शुभं वा यदि वाऽशुभम् ।।
संपद्यतेऽथ तत्साक्षादात्मत्वेन पुमानयम् ।। २३२ ।। 
अपूर्वमिति चेदं स्याददृष्टमिति चोच्यते ।।
पुण्यापुण्यमय इति प्राक्चैतदुपवर्णितम् ।। २३३ ।। 
पुमान्काममय एव कर्मादेः स्यात्प्रयोजकः ।।
यथा तदुक्तं श्रुत्येह मन्त्रोऽप्यत्र निगद्यते ।। २३४ ।। 
तदेवैत्ति पुमानस्य सक्तं यत्र मनो भवेत् ।।
आत्मा सक्त इदं लिङ्गं कर्मणा सह तत्सदा ।। २३५ ।। 
सूक्ष्मो देहोऽत्र लिङ्गं स्याल्लिङ्गनात्प्रात्यगात्मनः ।।
स्वात्मचैतन्यबिम्बेन निःसङ्गः सक्त आत्मना ।। २३६ ।। 
उदपात्रार्कगतिवदगतेर्गातिरात्मनः ।।
ध्यायतीवेति च तथा निषिद्धैव स्वतो गतिः ।। २३७ ।। 
तदेवैतीति यदि वा गन्तव्यमभिधीयते ।।
कामप्रधानता चैवं प्रकृतार्थानुरोधिनी ।। २३८ ।। 
कामादयो यतो धर्माः स्वान्तस्यैवेह कीर्तिताः ।।
तदात्ममानिनोऽतः स्युरात्मनस्ते न तु स्वतः ।। २३९ ।। 
लिङ्गासक्तिवशादात्मा सक्त इत्यभिधीयते ।।
सक्तः सन्कर्मणा सार्धमेत्यात्मा कर्मणः फलम् ।। २४० ।। 
मनोभिष्वङ्गवशगः कर्मणैति यतः सह ।।
कामस्यातः प्रधानत्वं तत्प्रयुक्तात्मसंसृतेः ।। २४१ ।। 
लिङ्गं मनःप्रधानत्वाल्लिङ्गं मन इहोच्यते ।।
यदि वा लिङ्ग्यते तेन मनो लिङ्गमिहाऽऽत्मनः ।। २४२ ।। 
निश्चयेन तदासक्तं यस्मिन्विषय आत्मना ।।
विषयं कर्मणा सार्धं तमेवैतीति संगतिः ।। २४३ ।। 
इति कामप्रधानत्वसिद्धान्तस्योपसंहृतिः ।।
कर्मणोऽन्तं फलं प्राप्य भुक्त्वा निरवशेषतः ।। २४४ ।। 
कस्य कर्मण इत्युक्ते यत्किंचेहेति तद्वचः ।। २४५ ।। 
फलभोगावसानेऽथ किमसौ प्रतिपद्यते ।।
तस्माल्लोकादिमं लोकं पुनरैति स कर्मणे ।। २४६ ।। 
अस्मै लोकाय देहाय देहयोगश्च कर्मणे ।।
इत्येवमपरिश्रान्तो बंभ्रमीति पुनः पुनः ।। २४७ ।। 
अनिर्ज्ञातात्मतत्त्वः सन्कामबन्धनबन्धनः ।।
घटीयन्त्रवदश्रान्तो बंभ्रमीत्यनिशं नरः ।। २४८ ।। 
इतीत्युक्तपरामर्शे न्विति खेदानुकम्पयोः ।।
एवमज्ञः कामवशाद्भूयो योनीः प्रपद्यते ।। २४९ ।। 
अस्माल्लोकादमुं लोकममुष्मादिममेव च ।।
अज्ञः कामाङ्कुशाकृष्टो जायते म्रियतेऽसकृत् ।। २५० ।। 
इति कामप्रधानस्य संसारानर्थसंगतिम् ।।
उक्त्वा तदुपसंहारमितीतिवचसाऽकरोत् ।। २५१ ।। 
एवं कामयमानोऽयं स्वप्नबुद्धान्तवन्नरः .।
संसरत्यप्रबुद्धः सन्परलोकेहलोकगः ।। २५२ ।। 
अथ तस्याचदत्पूर्वं योषिदालिङ्गने यथा ।।
सौषुप्तं स्थानमाप्तस्य रूपं कामादिवर्जितम् ।। २५३ ।। 
तद्वा अस्यैतदित्येवं प्राक्श्रुत्या प्रतिपादितम् ।।
मोक्षो दार्ष्टान्तिकस्तस्य दृष्टान्तस्येह वर्ण्यते ।। २५४ ।।  
अथशब्दोऽत्र हेत्वर्थ उक्तस्य तदपेक्षतः ।।
काम्येव हि यतोऽजस्रं संसरत्यविचक्षणः ।। २५५ ।। 
तद्भावभाविहेतुत्वादतोऽकामो विमुच्यते ।। 
नरोऽकामयमानः स्यात्कामहेतोर्निराकृतेः ।। २५६ ।। 
स्वत एवाखिलसुखप्राप्ततत्त्वे स्व आत्मनि ।।
निरस्ताशेषदुःखे च मोहात्तत्र विपर्ययः ।। २५७ ।। 
अप्राप्तं दुःखवन्मोहान्मन्वानः सुखमुत्तमम् ।।
सुखं मे स्यादिति सदा नरः कामयतेऽबुधः ।। २५८ ।। 
तथा परिहृताशेषदुःखहेतुः स्वतोऽपि सन् ।।
मा भूद्दुःखं ममेत्येवं जाड्यात्कामयतेऽनिशम् ।। २५९ ।।
कृत्स्रानन्दस्य चानाप्तिरवाप्तिरसुखस्य च ।।
नाऽऽत्मवस्त्वनुरोधेन तदबोधात्तदश्र्नुते ।। २६० ।। 
वस्तुतन्त्रा भवेद्विद्या कर्तृतन्त्रैव च क्रिया ।। 
अतः कामयतानत्वं कर्तृतन्त्रमबोधतः ।। २६१ ।। 
कारकाण्युपमृद्गाति विद्या बीजमिवोषरम् ।।
तत्कारणोपमर्दित्वाज्जन्मनैव न कारकम् ।। २६२ ।। 
यत एवमतो विद्वान्कामहेतूपमर्दनात् ।।
स्यादकामयमानोऽत्र न त्वविद्वान्कथंचन ।। २६३ ।। 
कुतोऽकामयमानः स्यादित्येवमभिचोदिते ।।
योऽकाम इति वचनं पूर्वप्रत्युक्तिरुच्यते ।। २६४ ।। 
काम यस्य न विद्यन्ते दृष्टानुश्रविका बहिः ।।
सोऽकाम इति संभाव्यः कृत्स्नकर्मनिराकृतेः ।। २६५ ।।  
क्रियमाणो यथा कामः क्रत्वादीनि प्रसूयते ।।
तथा संत्यज्यमानोऽपि नैष्कर्म्येणावतिष्ठते ।। २६६ ।। 
अकामोऽपि क इत्येवं पृष्टे निष्काम उच्यते ।। २६७ ।। 
प्रयोजकात्मकाः कामा निष्क्रान्ता यस्य बुद्धितः ।।
अतिग्रहाः स निष्कामो विद्वद्भिरभिधीयते ।। २६८ ।। 
बाह्यानामान्तराणां च कार्यकारणता मिथः ।।
प्रत्यगज्ञानहेतुः स्यात्तदुच्छित्तौ न सा ततः ।। २६९ ।। 
तदुच्छित्तावतः प्रत्यग्याथात्म्यज्ञानमुच्यते ।।
आप्तकामादिवचसा यथावस्त्ववबोधिना ।। २७० ।। 
आप्ताः सर्वे स्वतोऽप्यस्य कामा ये बाह्यसाधनाः ।।
फलतोऽवाप्तकामोऽसौ परानन्दस्वभावतः ।। २७१ ।। 
मानुषानन्दमारभ्य ह्युत्तरोत्तरवृद्धितः ।।
सहस्रदशमांशोक्त्या परानन्दो निरूपितः ।। २७२ ।। 
कामिकामप्रभेदस्य प्रसक्ताविदमुच्यते ।।
श्रुत्याऽऽत्मकाम इत्येवमात्मैवामी न ते पृथक् ।। २७३ ।। 
आत्मैव सर्वमित्येवं बुद्धावस्याऽऽप्तकामता ।। २७४ ।। 
अबाह्याभ्यन्तरः कृत्स्नः प्रज्ञानघनमात्रभाक् ।।
इत्येवं यस्य वेदान्तवाक्योत्थं ज्ञानमात्मनि ।। २७५ ।। 
ध्वस्ताशेपतमस्कत्वात्सम्यग्ज्ञानप्रसूतितः ।।
वद तस्य कुतो हेतोः कामादेः स्यात्समुत्थितिः ।। २७६ ।। 
यत्र वा अन्यदित्येवं सत्येवाज्ञान आह हि ।।
ज्ञातृज्ञेयादिकं भेदं तमोध्वस्तौ न सोऽस्त्यतः ।। २७७ ।।
यत्र त्वस्येत्यतः प्राह ध्वस्तात्मतमसि श्रुतिः ।।
तत्केन कमितीत्यादि साक्षेपं वचनं स्वयम् ।। २७८ ।।  
ऐकात्म्यमात्रकूटस्थप्रबोधावसितेः कुतः ।।
मातृमानक्रियामेयव्यवहारस्य संभवः ।। २७९ ।। 
अविजानन्हि विज्ञेयं कामं कामयते कथम् ।।
ज्ञात्वैव विषयल्लोँके सर्वः कामयते यतः ।। २८० ।। 
इत्येवमात्मकामत्वादाप्तकामोऽत्र यो भवेत् ।। २८१ ।। 
आप्तकामतया तद्वन्निष्कामत्वं समुश्नुते ।।
निष्कामत्वेन चाकामः स आत्मज्ञो विमुच्यते ।। २८२ ।। 
संसारानर्थबीजस्य प्रध्वंसादात्मबोधतः ।।
तस्मादात्मनि विज्ञाते कामहेतोरसंभवात् ।। २८३ ।। 
कामकर्माद्यासद्भावात्पूर्ण आत्माऽवतिष्ठते ।। 
न तस्येत्युत्तरोकत्याऽयं यथोक्तोऽर्थः समर्थ्यते ।। २८४ ।। 
अपास्तानर्थहेतुत्वं यदुक्तं प्रत्यगात्मनः ।।
योऽकाम इत्यादिगिरा यो वेदाऽऽत्मानमागमात् ।। २८५ ।। 
जिघृक्षत्यायसं तप्तं शास्राचार्यात्मनिश्चयात् ।। 
तस्योत्क्रामन्ति न प्राणा आसते नापि तत्र ते ।। २८६ ।। 
स्थित्युत्क्रान्त्योर्हि यो हेतुरात्माविद्यादिलक्षणः ।।
ध्वस्तत्वात्तस्य सर्वस्य प्रत्यग्याथात्म्यदर्शनात् ।। २८७ ।। 
यत एवमतः प्राणाः सम्यग्ज्ञानस्य जन्मनि ।।
नोत्क्रामन्ति न तिष्ठन्ति न च नश्यन्त्यहेतुतः ।। २८८ ।। 
रज्जुसर्पो यथा लोकेऽज्ञातरज्जुसतत्त्वकः ।।
नोत्क्रामति न चाप्यास्ते न च नश्यति रज्जुतः ।। २८९ ।। 
स्थित्युत्क्रान्तिविनाशानां रज्जुस्तत्त्वं यतस्ततः ।।
रज्जुज्ञानसमुत्पत्तौ रज्ज्वा नान्योऽवशिष्यते ।। २९० ।। 
अविद्यातज्जनिर्मुक्तं वस्त्वत्रैवेति भण्यते ।।
समित्यैकात्म्यमात्रेण प्राणानां स्थितिरुच्यते ।। २९१ ।। 
अवनीयन्त इत्युक्त्या नाशादिभ्योऽन्यतोगतिः ।।
प्रत्यङ्भात्रैकनिष्ठत्वान्न भावाभावयोः स्थितिः ।। २९२ ।। 
तादात्म्यमेव सर्वस्य कार्यकारणवस्तुनः ।।
उत्क्रान्त्यादेश्च कृत्स्नस्य सर्वमात्मेतिशास्रतः ।। २९३ ।। 
इति वस्तु स्वतो बुद्धमज्ञानं चानुभूतितः ।। २९४ ।। 
प्रत्यग्याथात्म्यमात्रत्वात्तन्मोहाद्यप्यशेषतः ।।
निवर्तते निवृत्तं चेत्येतदप्यनुभूतितः ।। २९५ ।। 
यत एवमतो वस्तु मुक्तमेव विमुष्यते ।।
कठवल्लीषउ चाप्युक्तं विमुक्तश्च विमुच्यते ।। २९६ ।। 
इहापि सपरीवारं श्रुतिन्यायोपपत्तिमत् ।।
श्रुतिस्तदेव चाऽऽचष्टे वस्तु ब्रह्मैव सन्निति ।। २९७ ।। 
ब्रह्म वा इदमित्येवं सूत्रितं वस्तु यत्पुरा ।।
स्पष्टं व्याख्याय तच्छ्रुत्या ह्युपसंह्रियतेऽधुना ।। २९८ ।। 
योऽयं संसारभूमिष्ठो व्याख्यातोऽज्ञाततत्त्वकः ।।
कार्यकारणरूपोऽयं मोहवृत्तानुरोधतः ।। २९९ ।। 
यतो ब्रह्मैव सन्नेष प्रथते मोहतोऽन्यथा ।।
ब्रह्मैवैतीह सन्ब्रह्म तस्मान्मोहनिराकृतौ ।। ३०० ।। 
नान्यदज्ञानतोऽस्तित्वं द्वितीयस्याऽऽत्मनो यथा ।।
निवृत्तिस्तद्वदेवास्य नावगत्यात्मनोऽपरा ।। ३०१ ।। 
यस्मादेतत्स्वतो बुद्धं स्वतः शुद्धमतोऽद्वयम् ।।
प्रमात्रादेस्तदज्ञाननिवृत्तौ विनिवृत्तितः ।। ३०२ ।।
मुक्तं चातः स्वतस्तत्त्वं मुक्तमित्युपचर्यते ।।
तदविद्यादिविध्वंसात्र्रिर्वः शपथयाम्यहम् ।। ३०३ ।। 
योऽक्रियाकारकं साक्षादक्रियाकारकात्मकः ।।
आत्मानमात्मनैवाऽऽत्मा साक्षाद्वेत्ति सुषुप्तवत् ।। ३०४ ।। 
निरस्ताशेषसंभेदं दृष्टिमात्रं निरञ्जनम् ।।
वितमस्कं स आत्मज्ञस्ततोऽन्ये मूढचेतसः ।। ३०५ ।। 
न तस्य जीवतः कश्चिद्विशेषोऽस्ति मृतस्य वा ।।
यतः सर्वविशेषाणामविद्यैवास्ति कारणम् ।। ३०६ ।। 
अविचारितसंसिद्धिप्रत्यङ्मोहादिलक्षण - 
व्यवधानमात्राभावेन ब्रह्मप्येतीति शब्द्यते ।। ३०७ ।। 
इतोऽन्यथा चेन्मोक्षः स्यादारम्भोऽनर्थकः श्रुतेः ।।
मुक्तेश्च कर्महेतुत्वादनित्यत्वं प्रसज्यते ।। ३०८ ।।
एष नित्यो महिमेति श्रुतिवाक्यं विहन्यते ।।
स्वाभाविकात्स्वभावाच्च नित्यो नान्योऽस्ति कश्चन ।। ३०९ ।। 
आत्मस्वभावो मोक्षश्चेद्वियच्छिद्रत्ववत्सदा ।।
अग्न्युष्णवच्चाशक्योऽतः कर्मोत्थ इति भाषितुम् ।। ३१० ।। 
ज्वलनव्यापृतेरग्नेः प्रकाशौष्ण्यादि चेत्फलम् ।।
नोपलब्ध्यन्तरायार्थध्वंसाभिव्यक्त्यपेक्षतः ।। ३११ ।। 
ज्वलनव्यापृतेर्वह्नेः प्रकाशौष्ण्यदिजन्मनः ।।
न त्वग्न्यपेक्षयौषण्यदेरभिव्यक्तस्वभावतः ।। ३१२ ।। 
नाभिव्यञ्जकसंसाध्या घटादेरिव चाऽऽत्मनः ।।
अभिव्यक्तिः स्वतोभास्वद्बोधमात्रैकरूपतः ।। ३१३ ।। 
अग्नेरन्यस्य पुंसोऽग्निज्वलनादिनिमित्ततः ।। 
उष्यप्रकाशयोर्व्यक्तिर्व्यवधानस्य संभवात् ।। ३१४ ।। 
अप्यभिव्यक्तिरूपेऽस्मिन्मोक्षे नैवास्ति कार्यता ।।
प्रदीपादेरभिव्यङ्ग्यं नैव कार्यं घटादिकम् ।। ३१५ ।। 
अभिव्यक्तिश्च नैवास्ति सौष्ण्याद्यात्मकवस्तुनः ।।
तदन्तरायासद्भावाद्वास्तवी न तु मोहजा ।। ३१६ ।। 
ज्वालानुग्रहतो वह्नेस्तत्प्रकाशादिदर्शनात् ।।
भ्रमोऽयमग्निव्यापारादुष्णादेर्जन्मकल्पना ।। ३१७ ।। 
न चेदग्नेः प्रकाशादिस्वभावोऽभ्युपगम्यते ।।
यत्स्यात्स्वाभाविकं यस्य तदुदाहरणं भवेत् ।। ३१८ ।। 
न च स्वाभाविको धर्मः कस्यचिन्नास्ति वस्तुनः ।।
स्वयं तु भवतो यस्माद्वस्तुनोऽन्येन संगतिः ।। ३१९ ।। 
निगडध्वंसवन्नापि पुंसो मोक्ष इहाऽऽत्मनः ।। 
निवृत्तिमात्रं बन्धस्य कथंचिदुपपद्यते ।। ३२० ।। 
एकमेवाद्वितीयं सद्द्वितीयं तदबोधतः ।।
न च बद्धस्ततोऽन्योऽस्ति यस्य नश्यति बन्धनम् ।। ३२१ ।। 
प्रतीचो व्यतिरेकेण तथैवाव्यतिरेकतः ।।
वस्त्वन्तरस्य सद्भावमभावं च प्रयत्नतः ।। ३२२ ।। 
निराकार्षं सुयुक्त्युक्त्या मोक्षोऽतोऽज्ञाननिह्नुतिः ।।
सर्पाद्यभाववद्रज्जुमोहमात्रनिवृत्तितः ।। ३२३ ।। 
ये तु व्याचक्षते मोक्षे नित्यानन्दैकगोचरा ।।
ज्ञानाभिव्यक्तिरित्येवं स्वसिद्धान्तसमाश्रयात् ।। ३२४ ।। 
तैरभिव्यक्तिशब्दार्थो वक्तव्यः कीदृगिष्यते ।।
प्रसिद्ध एव चेदर्थो विज्ञानालम्बनाप्तिता ।। ३२५ ।। 
विज्ञानालम्बनप्रपाप्तिः किं सतो वाऽथवाऽसतः ।।
अभिव्यक्तिः सतश्चेत्स्याद्यस्य मुक्तस्य तत्सुखम् ।। ३२६ ।। 
स्वरूपमेव तस्येति विशेषणमनर्थकम् ।।
मुक्तौ तद्व्यज्यते ज्ञानं सुखं चेति यदीरितम् ।। ३२७ ।। 
स्वात्मभूतं हि यद्यस्य नैव तद्व्यवधीयते ।।
आत्मनस्तत्स्वभावत्वात्सर्वदेति विनिश्चयः ।। ३२८ ।। 
अमुक्तावथवा मुक्तौ विशेषोऽस्ति न कश्चन ।।
प्रत्यगात्मस्वभावत्वात्सुखविज्ञानयोरतः ।। ३२९ ।। 
मुक्तौ तद्व्यज्यत इति विशेषवचनं मृषा ।।
स्वसिद्धान्तविरोधोऽपि तदभिव्यक्तिवादिनः ।। ३३० ।। 
सत्कार्यवादिनो यस्मादभिव्यक्तिः प्रशस्यते ।। 
व्यज्यते सर्वमेवेदं सत्त्वात्सर्वस्य वस्तुतः ।। ३३१ ।। 
आरम्भवादे त्विच्छादेः कार्यत्वादसदात्मता ।।
असतश्चाप्यभिव्यक्तिर्न युक्ता खरशृङ्गवत् ।। ३३२ ।। 
व्यङ्ग्यव्यञ्जकसंबन्धः प्रदीपघटयोरिव ।।
उभयोः सिद्धयोर्योगान्नेष्टा कारणकार्यता ।। ३३३ ।। 
सुखविज्ञानयोश्चापि किमभेदोऽथवा भिदा ।।
नैक्येऽभिव्यक्तिशब्दार्थः कदाचिदपि लभ्यते ।। ३३४ ।। 
अथ भेदस्तयोरिष्टो व्यवधानं प्रसज्यते ।।
तद्भेदाभेदतासिद्धौ न च मानमिहास्ति वः ।। ३३५ ।। 
भेदग्राहि न नो मानमितोऽन्यत्रापि विद्यते ।।
मेयमात्रावसायित्वात्सर्वमानस्य सर्वदा ।। ३३६ ।। 
स्वमेयव्यतिरेकेण मेयान्तरसमाश्रयः ।।
न व्यावृत्त्यनुवृत्त्यादिव्यापारोऽस्ति मितेः क्चित् ।। ३३७ ।। 
अभिव्यक्तिः सुखस्यास्तु कामं ज्ञानेन संगतेः ।।
ज्ञानव्यक्तौ तु किं मानं यतोऽभिव्यक्तिवागियम् ।। ३३८ ।। 
प्रमाणानां प्रमाणत्वं न स्वरूपप्रमेयता ।।
न च मानान्तरादिष्टं तयोस्तुल्यस्वभावतः ।। ३३९ ।। 
अभिव्यक्तिर्मताऽथापि कादाचित्की न सर्वदा ।।
तदन्तरायसद्भावादव्यक्तिः स्यात्सदा ध्रुवम् ।। ३४० ।। 
अन्तरायनिवृत्तौ च व्यपेक्ष वः प्रसज्यते ।। 
साधनान्तरविषया तज्ज्ञानव्यतिरेकतः ।। ३४१ ।। 
उपलब्ध्येकनीडत्वे व्यवधानस्य कल्पना ।।
न चोपपद्यते मानात्तयोरेकात्मकत्वतः ।। ३४२ ।। 
एवं च सत्यभिव्यक्तिः सर्वदा सुखबोधयोः ।।
अभिव्यक्तिर्न चेदेवं नाभिव्यक्तिः सदा तदा ।। ३४३ ।। 
इतोऽन्यथा कल्पनायां न प्रमाणं समीक्ष्यते ।। ३४४ ।। 
नाप्येकाश्रयिणां लोके धर्माणां क्वचिदीक्ष्यते ।।
मानमेयत्वसंबन्धो मिथोयोग्यत्वतस्तथा ।। ३४५ ।। 
सुखादिव्यक्तितः पूर्वं यस्य संसारिता मता ।।
सोऽन्य एव सदाव्यक्तनित्यज्ञानसुखात्मनः ।।
शीतोष्णयोरिव तयोर्वैलक्षण्यात्परस्परम् ।। ३४६ ।। 
परात्मभेदक्लृप्तौ च संत्यागो वः प्रसज्यते ।।
यतो वैदिकपक्षस्य नातः कल्प्याऽऽत्मनो भिदा ।। ३४७ ।। 
आत्मधीमानमात्रत्वात्प्रत्यगात्मैकवस्तुनः ।।
प्रमाणासंभवश्च स्यादात्मभेदप्रकल्पने ।। ३४८ ।। 
नन्विदानीं यथा तद्वन्मुक्तौ चेदविशेषता ।।
नातियत्नो भवेन्नृणां शास्रवैयर्थ्यमेव च ।। ३४९ ।। 
नाऽऽत्माविद्याहानमात्रकारित्वादागमात्मनः ।।
तदर्थं यत्नसाफल्यं शास्रारम्भोऽपि चार्थवान् ।। ३५० ।। 
मुक्तामुक्तत्वरूपोऽयं न विशेषोऽस्ति वस्तुनि ।।
तदविद्यैव निःशेषविशेषाणां प्रसूतिकृत् ।। ३५१ ।। 
अशेषानर्थहेतुं तामविद्यां शास्रजा मतिः ।।
यतो निहन्ति तेन स्यात्साफल्य़ं यत्नशास्रयोः ।। ३५२ ।। 
अथाविद्यावतोऽविद्याहान्यहानिकृतो भवेत् ।।
विशेष आत्मनः कश्चिदिचि चेन्नैवमिष्यते ।। ३५३ ।। 
अविद्यामात्रहेतूत्थगोचरत्वसमाश्रयात् ।।
रज्जुखण्डाद्यविद्योत्थसर्पादिविनिवृत्तिवत् ।। ३५४ ।। 
आत्मनो मोहकर्तृत्वमकर्तृत्वं यदीष्यते ।।
विशेष इति नैवं स्याद्घ्यायतीवेति वारणात् ।। ३५५ ।। 
अजो न जायते नेति ध्यायतीवेति चाऽऽगमैः ।।
निषेधः क्रियतेऽशेषविकारादेरिहाऽऽत्मनः ।। ३५६ ।। 
विषयत्वोपपत्तेश्च प्रत्यङ्भोहतदुत्थयोः ।। 
नाविद्यावान्भवेदात्मा नापि तत्कार्यवांस्ततः ।। ३५७ ।। 
ग्राहकग्रहणग्राह्यभावाभावप्रसिद्धता ।।
यथाऽऽत्मसाक्षिका तद्वन्न वेद्मीत्यात्मसाक्षिकम् ।। ३५८ ।। 
अज्ञातत्वान्यथाज्ञातसिद्धेरात्मैकसाक्षितः ।।
अज्ञानमन्यथाज्ञानमतो नास्त्यात्मसाक्षिणः ।। ३५९ ।। 
न हि यो यत्र साक्षीह स तत्राज्ञ इतीर्यते ।।
असामान्येन तत्सिद्धेः साक्षिसाक्ष्यपदार्थयोः ।। ३६० ।। 
तस्मिन्साक्षी च मूढश्चेत्यतीवैतद्विरुध्यते ।।
मिथो वाक्यमतो नेदृग्वक्तव्यं मानिना ततः ।। ३६१ ।। 
न जाने मुग्ध एवाहं भवदुक्तं मनागपि ।।
इति चेद्वीक्षसे तर्हि मूढमज्ञं च कुम्भवत् ।। ३६२ ।। 
त्वं त्वज्ञो मूढ एवेति भव कामं यथेच्छसि ।।
मूढाज्ञयोस्तु यः साक्षी नासौ मुग्धोऽज्ञ एव वा ।। ३६३ ।। 
लोकेऽपि यस्य यः साक्षी सम्यग्दर्श्येव तस्य सः ।।
यथा लोके तथेहापि साक्षी सम्यक्प्रपश्यति ।। ३६४ ।। 
महाभूतादिधृत्यन्तं क्षेत्रमेवेति चाब्रवीत् ।।
साक्षात्स्वयंभूर्वेदात्मा संसारानर्थशान्तये ।। ३६५ ।। 
यथा प्रकाशयत्येकः कृत्स्नं लोकमिमं रविः ।।
क्षेत्रं क्षेत्री तथा कृत्स्नं प्रकाशयति भारत ।। ३६६ ।। 
ज्योतिपामपि तज्ज्योतिः स्वयंज्योतिःश्रुतेस्तथा ।।
न तत्र सूर्यो भातीति नान्योऽतोऽस्तीति च श्रुतेः ।। ३६७ ।। 
यत एवमतो नास्ति विशेषोऽत्र मनागपि ।।
बन्धमोक्षादिरूपोऽयमात्मनीति विनिश्चयः ।। ३६८ ।। 
ये त्वतः कल्पयन्तीममन्यथैव महाधियः ।।
अर्थवादं च बन्धादिशास्रं व्याचक्षते तथा ।। ३६९ ।। 
इत्युक्तावसकृत्पूर्वं परिहारोऽपि वर्णितः ।। ३७० ।। 
एवं परिहृतेऽप्याहुर्यथेच्छं दूषणं परे ।।
विद्वद्भिस्त उपेक्ष्याः स्युर्बालोन्मत्तसमा जनाः ।। ३७१ ।। 
ब्रह्माप्येतीत्यतो वाक्यमुपचारसमाश्रयात् ।।
तदविद्योत्थदेहादिसंतत्युच्छेदहेतुतः ।। ३७२ ।। 
अविद्याध्वस्तिमापेक्ष्य सम्यग्धीजन्ममात्रतः ।।
आत्मा ब्रह्मैव सन्साक्षाद्ब्रह्माप्येतीति भण्यते ।। ३७३ ।। 
इत्येतत्सर्ववेदान्तसर्वस्वं ब्राह्मणोदितम् ।।
अर्थस्य ब्राह्मणोक्तस्य द्रढिम्नेऽतः परा श्रुतिः ।। ३७४ ।। 
यथा काममये तद्वन्मन्त्रं श्लोकमुदाहरत् ।।
ब्रह्मास्मीति परिज्ञानात्प्रत्यगज्ञानहानतः ।। ३७५ ।। 
यदा सर्वेऽखिलाः कामाः काम्यैश्च विषयैः सह ।।
प्रमुच्यन्ते विनश्यन्ति तेषामज्ञानहेतुतः ।।
कार्याणां कारणे वृत्तिर्नान्यत्र जगतीक्ष्यते ।। ३७६ ।। 
यदा कामाः प्रमुच्यन्त इत्युक्त्यैव कृतार्थता ।।
विशेषणं सर्व इति किमर्थमभिधीयते ।। ३७७ ।। 
जाग्रत्स्वप्नक्षये कामाः प्रमुच्यन्तेऽखिला नृणाम् ।।
संस्कारमात्रशेषास्ते सुषुप्ते यान्ति संक्षयम् ।।
यतस्तवरोधार्थं तस्मात्सर्वविशेषणम् ।। ३७८ ।। 
कामहेतौ हि विध्वस्ते न कश्चिदवशिष्यते ।।
संस्कारो वाऽथवाऽप्यन्यः, सर्वस्याज्ञानमूलतः ।। ३७९ ।। 
हृदि श्रिता इति वचः कामधर्म्यब्रवीन्मनः ।।
कामः संकल्प इत्येवं तथाच प्राक्श्रुतीरणम् ।। ३८० ।। 
इदं च हेतुवचनं प्रतिज्ञातस्य वस्तुनः ।।
हृदि श्रिता यतः कामाः प्रमुच्यन्तेऽखिलास्ततः ।। ३८१ ।। 
अविद्याया यतः कार्यमध्यात्मादिविशेषणम् ।।
त्रयं वा इदमित्युक्तं वाङ्भनःप्राणभेदवत् ।। ३८२ ।। 
अतोऽविद्यासमुच्छित्तौ तद्धेतूनामशेषतः ।।
कामानामपि नाशः स्याद्न्रहातिग्रहरूपिणाम् ।। ३८३ ।। 
निःशेषजनिमद्धेतुः काम एवावधारितः ।।
श्रिता अतिग्रहाः कामाइन्द्रियाणां प्रवर्तकाः ।।
हृदि श्रिता इति वचस्तेषामवरुरुत्सया ।। ३८४ ।। 
वेदव्यासोऽपि च मुनिर्जगादेमं यथोदितम् ।।
श्रुत्यर्थमुररीकृत्य लोकानुग्रहकाम्यया ।। ३८५ ।। 
विषया विनिवर्तन्ते निराहारस्य देहिनः ।।
रसवर्जं रसोऽप्यस्य परं दृष्ट्वा निवर्तते ।। ३८६ ।। 
एवं बुद्धेः परं बुद्ध्वा संस्तभ्याऽऽत्मानमात्मना ।।
जहि शत्रुं महाबाहो कामरूपं दुरासदम् ।। ३८७ ।। 
हेत्वर्थे चाथशब्दोऽयं हेन्वर्थप्रकृतत्वतः ।।
यस्मादज्ञानतो मर्त्योऽतोऽमृतोऽज्ञानहानतः ।। ३८८ ।। 
प्रत्यग्याथात्म्यविज्ञानं यदत्रेत्यभिधीयते ।।
सम्यग्ज्ञानसमुत्पत्तावत्रैव ब्रह्म सोऽश्नुते ।। ३८९ ।। 
ब्रह्मज्ञानोदये यस्माज्जन्मबन्धो व्यपेयते ।। 
मृतिरात्ममतिस्तस्य हेतुहेतूपमर्दनात् ।। ३९० ।। 
यथोक्तादन्यथैवेमं व्याख्यानाद्यत्नतो बुधाः ।। 
श्लोकं व्याचक्षतेऽयुक्त्या हुतभुग्वरसंश्रयात् ।। ३९१ ।। 
यथैव पूर्वं संसारः काममूलोऽनुवर्णिंतः ।।
श्लोकेन तद्वन्मोक्षोऽपि निष्कामस्योपवर्ण्यते ।। ३९२ ।। 
प्राज्ञादात्मन एतस्मात्प्रमुच्यन्तेऽखिला यदा ।।
कामास्ते कतम इति तद्विशेषणमुच्यते ।। ३९३ ।। 
हृदि येऽस्य श्रिताः कामाः प्रमुच्यन्ते त एव तु ।।
आत्माश्रितास्तु ये त्वस्य प्रमुच्यन्ते न ते सदा ।। ३९४ ।। 
हृदयं नाम विज्ञानं मांसपेशी च भण्यते ।।
रूढ्या वृत्तिर्मांसखण्डे तात्स्थ्याद्विज्ञानवाचकम् ।। ३९५ ।। 
कामाः पुनरिहोच्यन्ते य उक्ता वासनात्मकाः ।।
माहारजनमित्यादिवाक्येनाऽऽत्मविशुद्धये ।। ३९६ ।। 
प्राज्ञस्याभ्यान्तरं रूपं तन्माहारजनादिकम् ।।
हृदयाश्रयिणस्ते तु बाह्याः स्युर्बाह्यसंश्रयात् ।। ३९७।। 
हृदयाश्रयिकामेभ्य आत्मसंश्रयिणां यतः ।।
प्रसूतिरिह कामानामतोऽनेकसमाश्रयात् ।। ३९८ ।। 
हृदयाश्रयणं तेषां विशेषणमिहोच्यते ।।
भात्माश्रयाणां कामानां विनिवृत्तिः फलं हि तत् ।। ३९९ ।। 
मनोद्वारोपसंक्रान्ता भावना याऽऽत्मनि स्तिता ।।
देहिनो जन्मवीजं सा तदुच्छेदाद्विमुच्यते ।। ४०० ।। 
बीजस्थस्याङ्कुरस्येह जन्माऽऽश्रित्य यथैव गाम् ।।
आश्रयादेव जन्मैवं कामानां हृदयाश्रयात् ।। ४०१ ।। 
हृदयेन च संबन्धाद्दृश्यन्ते येन तेऽखिलाः ।।
अतो विशेषकार्येण विशेष्यन्ते हृदैव ते ।। ४०२ ।। 
हृदि श्रिता यदा कामाः प्रमुच्यन्तेऽस्य देहिनः ।।
अथ मर्त्योऽमृतः प्राज्ञो भवतीत्येष निश्चयः ।। ४०३ ।। 
विद्याकर्मसमूहेन येनायं परमात्मनः ।।
संसारित्वं परिच्छिद्य प्रापितः स यदाऽखिलः ।।
प्रमुच्यतेऽथ तद्धानाच्छुद्धो ब्रह्म समश्नुते ।। ४०४ ।। 
आत्मकामोक्तिमानाच्च प्रागप्येतद्विनिश्चितम् ।।
आत्मैव कामा अस्येति न भिन्ना हार्दकामवत् ।। ४०५ ।। 
तत्र ये त्वात्मनोऽभिन्नास्तेभ्योऽन्यत्वकारणात् ।। 
प्रमुक्तिरात्मनो नास्ति तैरसंसर्गतः सदा ।। ४०६ ।। 
संसर्गः प्रविवेको वा भिन्नयोर्वस्तुनोर्यतः ।।
नाभिन्नयोरतो मुक्त आत्मस्थानामभेदतः ।। ४०७ ।। 
मिथ्यादर्शनजा ये तु माहारजनपूर्वकाः ।।
अन्यत्वेऽवस्थिता बन्धहेतुत्वेन च सर्वदा ।। ४०८ ।। 
संसर्गप्रविवेकौ स्तो यतस्तैरात्मनः सदा ।।
तानेवोद्दिश्य तेनेदं विशेषणमिहेरितम् ।। ४०९ ।। 
हृदयाश्रयिणो येऽस्य न त्वात्मैकसमाश्रयाः ।।
कामास्तेऽस्य प्रमुच्यन्त इत्येतत्प्रागपीरितम् ।।
तदा तीर्णो भवत्येष शोकान्हृदयसंश्रितान् ।। ४१० ।। 
शोकाभिधानास्तत्रापि कामा एवोदिताः पुरा ।।
न्यायस्तत्राप्ययं कृत्स्नः संभवत्येव निर्णये ।। ४११ ।। 
इति श्रीमन्महाभर्तृप्रपञ्चस्य महीयसः ।।
व्याख्यामधीयते धीरा न्यायागमबहिष्कृताम् ।। ४१२ ।। 
सर्वात्मभावं विद्यायाः फलमुक्त्वा च नः श्रुतिः ।।
अथ योऽन्यामिति गिरा प्राहाविद्यां तथा फलम् ।। ४१३ ।। 
कार्यकारणरूपेण यदेतद्भेददर्शनम् ।।
अविद्याया इदं कार्यमन्योऽसाविति भण्यते ।। ४१४ ।। 
आ समाप्तेस्तृतीयस्य प्रत्यगज्ञानहेतुकम् ।।
ब्रह्म वा इत्युपक्रम्य मोहकार्यं विवक्षितम् ।। ४१५ ।। 
अस्यामविद्याधिकृतौ सप्तान्नाविष्कृताविह ।।
फलात्मकानामन्नानां प्रसङ्ग इदमीरितम् ।। ४१६ ।। 
अव्याकृतस्य तत्त्वस्य नामरूपक्रियात्मभिः ।।
व्याकृतिर्योदिता पूर्वं तदज्ञानविजृम्भितम् ।। ४१७ ।। 
नामरूपादिभेदेन वर्णादिप्रविभागतः ।।
कार्यमेतदविद्यायाः श्रुत्या व्याख्यायतेऽखिलम् ।। ४१८ ।। 
कणभुग्जैमिनीयैर्य आत्मधर्मा इतीरिताः ।।
नाऽऽत्मनोऽनात्मनस्ते तु काम इत्यादिनोदिताः ।। ४१९ ।।
यावत्किंचिज्जगत्यस्मिन्नूपं मेयत्वमागतम् ।।
सर्वं तन्मन एवेति श्रुत्या साक्षात्स्फुटीकृतम् ।। ४२० ।। 
प्रकाशोऽपि च यः कश्चिदभिव्यञ्जक इष्यते ।।
अभिव्यङ्ग्याभिसंबन्धः स च वागित्यथावदत् ।। ४२१ ।। 
क्रियात्माकं च यत्किंचिन्मानतो जगतीक्ष्यते ।।
तत्सर्वं प्राण एवेति संजहार श्रुतिः स्वयम् ।। ४२२ ।। 
निश्चितं यच्च संदिग्धं तथाऽविज्ञातमेव च ।।
वाङ्भनःप्राणरूपाणि तानि हीति श्रुतिर्जगौ ।। ४२३ ।। 
यतोऽविद्यात्मकान्येव रूपाण्येतान्यतो दृशेः ।।
नाऽऽत्मनः स्युः समस्तानि कार्यकारणबाह्यतः ।। ४२४ ।।
तथा दिग्भेदभिन्नानां नामरूपक्रियात्मनाम् ।।
उक्तं हृदय एवेति नीडं नाऽऽत्मा परो मतः ।। ४२५ ।। 
समान उपसंहृत्य जगत्कारणरूपके ।।
कारणस्याप्यपह्नुत्यै नेतीत्यात्मानमब्रवीत् ।। ४२६ ।। 
कार्यकारणयोरेव निषेधान्नेतिवाक्यतः ।।
आत्माश्रयत्वं कामानां निष्प्रमाणकमुच्यते ।। ४२७ ।। 
हृदयोत्पाद्यता नापि कामानामिह कीर्त्यते ।।
हृदि श्रिता इति ह्युक्तेर्न श्रुता कारणात्मता ।। ४२८ ।। 
नेति नेतीति चोक्तोऽर्थो जनकं प्रति यः पुरा ।।
किंज्योतिरित्युपक्रम्य स एवार्थः प्रपञ्ज्यते ।। ४२९ ।। 
क्रियाकारककर्मभ्यो व्युत्थाप्याऽऽत्मानमेकलम् ।।
पुमासनादिलिङ्गेन रवीन्दूदाहृतेस्तथा ।। ४३० ।। 
व्यतिरिक्तस्य तस्यैवमुक्ताध्यात्मादिभेदतः ।।
स्वयंज्योतिर्विशुद्ध्यर्थं स वा इत्यादिका श्रुतिः ।। ४३१ ।। 
स्वतोऽसंदूषितः प्रत्यङ्कामकर्मादिभिर्मलैः ।।
अनन्वागतवचनात्तथाऽसङ्गश्रुतेरपि ।। ४३२ ।। 
आत्मशुद्धेर्विवक्षेह न त्वशुद्धेः कथंचन ।। ४३३ ।। 
विशेषणस्य श्रवणाद्धृदीत्यात्मनि चेन्मतम् ।।
सव्येेनाक्ष्णा न पश्यामि यथा सामर्थ्यतस्तथा ।। ४३४ ।। 
नोक्तोत्तरत्वात्साध्वेतद्भवतेहाभिधीयते ।।
प्रतिज्ञातार्थसिद्ध्यर्थहेत्वर्थं तद्विशेषणम् ।। ४३५ ।। 
सर्वेषामपि कामानामाश्रयो हृदयं यतः ।।
तद्धेत्वतिक्रमादात्मा सर्वशोकातिगस्ततः ।। ४३६ ।। 
अनाश्रितविभागार्थमथवाऽस्तु विशेषणम् ।।
तेषु यत्नविधेयत्वात्सफलं स्याद्विशेषणम् ।। ४३७ ।। 
नाऽऽश्रयापेक्षयैतत्स्याद्धृदीतीह विशेषणम् ।। ४३८ ।। 
न हि हृद्व्यतिरेकेण कामानामाश्रयान्तरम् ।।
श्रुतो स्मृतौ वा न्यायाद्वा दृश्यतेऽपि प्रमान्तरात् ।। ४३९ ।। 
प्रवृत्तिः कामशब्दस्य भूयःस्वर्थेषु दृश्यते ।।
कर्मादिषु जगत्यस्मिं स्तानपेक्ष्यात उच्यते ।।
हृदि श्रिता इति वचो नाऽऽश्रयान्तरवीक्षया ।। ४४० ।। 
अतिच्छन्दा इति वचः कामाधारत्व आत्मनः ।।
विरुध्यते प्रमाणं सन्न चान्यार्थत्वमिष्यते ।। ४४१ ।। 
आत्मनः कामनीडत्वे न च मानान्तरं कचित् ।। 
सर्वकामादिवतनं प्रमाणमिति चेन्मतम् ।। ४४२ ।। 
तन्नातिच्छन्दवचसा विरोधान्नास्य मानता ।। ४४३ ।। 
वस्तुनोऽप्यनृतन्त्रत्वात्षोडशिग्रहणादिवत् ।।
विकल्पोऽप्यत्र नैवास्ति न हि वस्तु विकल्पते ।। ४४४ ।।
सर्वं हि खल्विदं ब्रह्मेत्येवं तत्रापि च श्रुतिः ।।
प्रतिज्ञायाऽऽह युक्तिं च तज्जलानिति सादरात् ।। ४४५ ।। 
अक्रियाकारकफलं यतो ब्रह्माद्वयं ततः ।।
त्यक्ताशेषक्रियैस्तस्मात्तदुपास्यं सदाऽऽत्मना ।। ४४६ ।। 
इत्येतज्जगतो वृत्तं ब्रह्मैवाकार्यकारणम् ।।
अव्यावृत्ताननुगतं प्रत्यङ्भात्रसतत्त्वकम् ।। ४४७ ।। 
उक्त्वैवं वस्तुनो वृत्तं तद्याथात्म्याप्रबोधजम् ।।
कर्त्रादिकारकापेक्षं क्रियावृत्तमभाषत ।। ४४८ ।। 
ब्रह्मात्मानमुपासीत ब्रह्मतत्त्वाविचक्षुणः ।। 
कुर्वीत स क्रतुं कर्ता ह्यकार्यत्वेऽपि वस्तुनः ।। ४४९ ।। 
मनोमयादिविषयः क्रतुः पुंसो विधीयते ।।
स हि तस्मिन्यतः शक्तो लोकाग्न्यादिविधौ यथा ।। ४५० ।।
अतः कर्त्रादितन्त्रत्वात्सर्वकामादिवस्तुनः ।।
अतिच्छन्दोक्तिबाधः स्याद्वस्तुतन्त्रत्वहेतुतः ।। ४५१ ।। 
विकल्पोऽत्र न युक्तः स्यादेवमुक्तेन वर्त्मना ।।४५२ ।।
असत्यकामनुुत्त्यर्था कामोक्तिर्याऽपि चाष्टमी ।।
सत्यास्त इम इत्यादि स्तुतिर्वा स्याद्विधित्सिते ।। ४५३ ।। 
सन्त्यात्मनि न चेत्कामास्तदेवं फलवद्वचः ।।
अतिच्छन्दा इति शुभं कामशोकनिषेधकृत् ।। ४५४ ।। 
निषिध्यन्ते न चेत्कामा यथोक्ताः प्रत्यगात्मनि ।।
अथ काममयत्वेऽस्य संसारोऽपि न वार्यते ।। ४५५ ।। 
मतं नालं प्ररोहाय ये कामाः प्रत्यगात्मनि ।।
किमर्था तर्हि तत्रैषां कल्प्यते भवता स्थितिः ।। ४५६ ।। 
न कश्चिदुपयोगोऽत्र कामानां विद्यते स्थितौ ।।
अजागलस्तनस्येव प्रमाणाद्वन्धमोक्षयोः ।। ४५७ ।। 
प्रमाणलब्धसद्भावो निष्फलोऽपि न वार्यते ।।
प्रतीचि कामसंबन्धो न तथेति निषिध्यते ।। ४५८ ।। 
कामादीनामनर्थानां प्रतीचि शतशः श्रुतौ ।।
निषेधकानि वाक्यानि सन्त्यपि स्मृतिशासने ।। ४५९ ।। 
कामक्लृप्तिरतो नेह प्रत्यगात्मनि युज्यते ।।
प्रमाणासंभवात्तस्मात्सा न कल्प्या विपश्चिता ।। ४६० ।। 
प्रमाणवन्त्यदृष्टानि कल्प्यानि सुबहून्यपि ।।
अदृष्टशतभागोऽपि न कल्प्यो निष्प्रमाणकः ।। ४६१ ।। 
न चाऽऽत्मकाम इत्यत्र कामाधारत्व आत्मनः ।।
मानान्तरप्रसिद्धत्वात्प्रामाण्यं लभ्यते श्रुतेः ।। ४६२ ।। 
न चोपास्योऽयमप्यर्थः सर्वकामादिवच्छ्रुतेः ।।
ऐकात्म्यवस्तुयाथात्म्यप्रकाशनपरत्वतः ।। ४६३ ।। 
कणभुङ्न्यायसिद्धा चेत्कामाद्याश्रयताऽऽत्मनः ।।
श्रुतेस्तदनपेक्षत्वान्नापेक्ष्यं कणभुङ्भतम् ।। ४६४ ।। 
तन्निषेधश्रुतेश्चापि नापेक्ष्यं तद्विरोधतः ।।
सौगताद्युक्तिवत्तस्मान्न कामाश्रयताऽऽत्मनः ।। ४६५ ।। 
न च कामाश्रयत्वेऽन्यत्प्रमाणं किंचिदीक्ष्यते ।।
मानमेयातिवर्तित्वात्स्वतः सिद्धेश्च वस्तुनः ।। ४६६ ।। 
मातृमानप्रमेयार्थांश्चाऽऽगमापायिनः सदा ।।
वीक्षते योऽविलुप्ताक्षः स आत्माऽनन्यमानगः ।। ४६७ ।। 
यः स्वतो नाऽऽगमापायी तद्विरुद्धेषु सर्वदा ।।
तत्रैवाऽऽत्मेति धीरेषा नाऽऽगमापायुवस्तुषु ।। ४६८ ।। 
कामिनं दुःखिनं मूढं योऽविलुप्ताक्ष ईक्षते ।।
नासौ कामोऽथवा कामी तत्संबन्धोऽथवा स्वयम् ।। ४६९ ।। 
एवं दुःखादिषु ज्ञेयमुक्तं प्रत्यक्षसंश्रयाम् ।।
इच्छादेश्चित्तधर्मत्वात्कर्मस्थत्वंं सुनिश्चितम् ।। ४७० ।। 
इच्छादिधर्मवत्साक्षाद्यः सदा वीक्षते मनः ।।
तस्येच्छाद्यभिसंबन्धः केन मानेन गम्यते ।। ४७१ ।। 
प्रत्यग्वस्तु पराग्बुद्धिगम्यैरिच्छादिभिः कथम् ।।
विरुद्धत्वाद्विशेष्यं स्यात्तमसा दिनकृद्यथा ।। ४७२ ।। 
एकबुद्ध्यधिगम्यत्वं विशेषणविशेष्ययोः ।।
नीलोत्पलादिवदृष्टं न तद्दृष्टं विरुद्धयोः ।। ४७३ ।। 
नापि चाऽऽत्मातिरेकेण ग्राहकोऽन्योऽवसीयते ।।
ग्राहकस्थश्च कामादिः स कथं ग्राह्यतां व्रजेत् ।। ४७४ ।। 
चक्षुर्दृष्टेर्न चक्षुस्थं कृष्णत्वाद्येति दृश्यताम् ।।
प्रमातृस्थं न कामादि तद्वदेयात्प्रमेयताम् ।। ४७५ ।। 
आत्मात्वावगमाद्वाऽपि जडस्यैवेह वस्तुनः ।। 
कामकाम्यादि तस्यास्तु दृष्टिमात्रात्मनो न तु ।। ४७६ ।। 
अचेतनैकनीडत्वं मयाऽपीह प्रसाध्यते ।। ४७७ ।। 
स्वेन भासेति च स्वप्ने सर्वकामादिवर्जितम् ।।
स्वेनैव ज्योतिषेत्युक्तं स्वयंज्योतिष्ट्वसिद्धये ।। ४७८ ।। 
स्वयंज्योतिष्ट्वसिद्धिश्च श्रुतिन्यायपुरःसरा ।।
कामाद्याश्रयतोक्त्याऽर्थात्सा त्वया बाधिता भवेत् ।। ४७९ ।। 
तथैवाऽऽत्मनि दृष्टे च सर्वं दृष्टं भवेदिति ।।
कामादेरात्मनोऽन्यत्वे तच्चापि स्यात्प्रबाधितम् ।। ४८० ।। 
सर्ववेदान्तबाधश्च कामाद्याश्रयता यदि ।। 
अत्मनोऽभ्युपगम्येत तेषां तत्प्रतिषेधतः ।। ४८१ ।। 
ऐकात्म्यस्याऽऽगमार्थत्वाच्छ्रुतेश्चान्यानपेक्षतः ।।
यतोऽतस्तार्किकोक्तीस्ता नैवापेक्षामहे वयम् ।। ४८२ ।। 
हृद्याश्रितत्वं कामानां नन्वत्रोक्तं विशेषणम् ।।
संभवे व्यभिचारे च तच्च स्यात्कलवत्सति ।। ४८३ ।। 
हृद्यनाश्रितकामानां संभवादिष्टमेव तत् ।।
आत्माश्रयातिरेकेण तच्चावो चं पुराऽप्यहम् ।। ४८४ ।। 
मूर्तं मर्त्यं स्थितं सच्च पृथिव्यप्तेजसामिदम् ।।
न विशेषणमित्यस्मादमूर्तत्वादिकल्पनम् ।। ४८५ ।। 
चलनात्मा मरुन्नित्यं दाहकोऽग्निरितीरिते ।।
विशेषणश्रवात्क्लृप्तिर्नैतयोस्तद्विरुद्धयोः ।। ४८६ ।। 
वास्येऽर्थे वासनाः सर्वाः सजातीये च ता यतः ।।
निःसङ्गे भिन्नजातीये ताः कुतः प्रत्यगात्मनि ।। ४८७ ।। 
प्रत्यगात्मातिरेकेण प्राज्ञोऽन्यश्चेद्विवक्ष्यते ।।
नेति नेतीति तस्योक्तान्निषेधान्नेह संभवः ।। ४८८ ।। 
निःशेषकामकर्मादेर्व्युत्थाप्याऽऽत्मानमब्रवीत् ।।
तद्वा अस्यैतदित्युक्त्या नातः कामादयोऽत्र ते ।। ४८९ ।। 
तद्वा अस्यैतदित्यादेः प्राज्ञस्याऽऽन्तररूपतः ।।
वासनाकामकर्मादेः कुतोऽस्याऽऽन्तररूपता ।। ४९० ।। 
पीतरक्तादिभी रूपैः कर्मकार्यैः प्रयुज्यते ।।
निर्देष्टुं शक्यते तस्मादनिर्देश्योऽपि सन्नसौ ।। ४९१ ।। 
भावनैव विजृम्भन्ती स्थूलत्वमुपगच्छति ।।
अव्याकृतादिभावेन खवाय्वादित्यसंज्ञितम् ।। ४९२ ।। 
मूर्तामूर्तादिभावाच्च क्षीयमाणा हि सैव तु ।।
निर्गुणं सन्तमात्मानं रञ्जयित्वाऽवतिष्ठते ।। ४९३ ।। 
भावना बहुरूपाऽसौ बहुरूपत्वमात्मनः ।।
करोत्यनामरूपस्य मणेरास्तरणं यथा ।। ४९४ ।। 
इत्यादि भवतैवोक्तं वासनोक्तिप्रसङ्गतः ।। 
इहोक्तेस्तद्विरुद्धत्वात्परस्परविरुद्धता ।। ४९५ ।। 
कर्मराशिगिराऽऽत्माऽपि यदि तत्र विवक्षितः ।।
निषेधात्तस्य नेतीति शून्यतैव प्रसज्यते ।। ४९६ ।। 
परमार्थात्मनोऽथान्यः कश्चिदात्मेति भण्यते ।।
अस्तु कामं स कामादेराश्रयो न निवार्यते ।। ४९७ ।। 
शक्त्यात्मनाऽप्यवस्थानं कारणात्मनि युज्यते ।।
तस्य शक्त्यभिसंबन्धान्न त्वकारण आत्मनि ।। ४९८ ।। 
न च कारणमात्रत्वं रूपमिष्टं परात्मनः ।।
अनिर्मोक्षप्रसक्तित्वाच्छ्रुत्यनारम्भसक्तितः ।। ४९९ ।। 
स्थूलादीनां च सर्वेषां प्रतीचि प्रतिषेधतः ।।
विशेषणानां संबन्धो नातः स्यात्प्रत्यगात्मनः ।। ५०० ।। 
आत्माश्रयत्वं कामानां न युक्त्या नापि शास्रतः ।।
अपव्याख्यानतस्तेषां कामा आत्माश्रया इति ।। ५०१ ।। 
एवं समवनीतेषु प्राणेष्वात्मनि तद्विदः ।। 
पूर्ववद्देहसंबन्धः किमिवेह न जायते ।। ५०२ ।। 
सर्पनिर्मोकवत्कृत्स्नमात्माविद्यैकहेतुजम् ।।
यथावस्तुधिया हित्वा निर्ममो निरहंकृतः ।। ५०३ ।। 
वर्तमानोऽपि देहादौ लोकदृष्टिव्यपेक्षया ।। 
नाऽऽत्माऽऽत्मीयत्वबुद्ध्याऽसौ देहादीन्समुदीक्षते ।। ५०४ ।।
षष्ठ्यर्थहेतुविध्वंसाद्यथावस्त्ववबोधतः ।।
अव्यावृत्ताननुगतं पूर्णं वस्त्ववतिष्ठते ।। ५०५ ।। 
अहिनिर्ल्वयनीवाचा सर्पनिर्मोक उच्यते ।।
मृता सत्यहिना न्यस्ता वल्मीकान्तर्बिलाश्रये ।। ५०६ ।। 
अहिदेहवियोगोऽत्र मृतशब्देन भण्यते ।।
वल्मीकाश्रयणं तस्याः प्रत्यस्तेत्यभिधीयते ।। ५०७ ।। 
अहिनिर्मोकविषयो व्यापारस्तावदीरितः ।।
निर्ममाहंकृतित्वं तु सर्पदृष्टान्तसंश्रयम् ।। ५०८ ।। 
बिले त्येक्तेऽहिना यद्वत्स्वनिर्मोके न पूर्ववत् ।।
निर्गच्छन्प्रविशन्सर्पो निर्मोकमनुरुध्यते ।। ५०९ ।। 
नाहं ममेति वा बुद्धिस्तत्राहेरुपजायते ।।
तत्रैव वर्तमानस्य यथैवं प्रत्यगात्मनः ।। ५१० ।। 
संबन्धहेतोरुच्छित्तेरात्मसंबन्धवर्जितम् ।।
शेते शरीरं सूक्ष्मं च स्थूलं चैकात्म्यधीह्नुतम् ।। ५११ ।। 
अहिनिर्मोकदृष्टान्तदार्ष्टान्तिकमितीरितम् ।। 
दार्ष्टान्तिकोऽर्थः सर्पस्य दृष्टान्तस्याथ उच्यते ।। ५१२ ।। 
अहिनिर्मोकयोरत्र संगतिः पूर्ववन्मिथः ।।
निषिध्यते प्रयत्नेन स्थितिर्नात्र विवक्षिता ।। ५१३ ।। 
प्रधानवादः प्राप्नोति यदि देहात्मनोः पृथक् ।।
विवक्ष्यते स्थितिरिह न्यषेधि बहुशः स च ।। ५१४ ।। 
हेत्वर्थे त्वथशब्दोऽयं हेतूक्तेः प्रकृतत्वतः ।।
सकारणस्य देहस्य त्यागो हेतुर्विवक्षितः ।। ५१५ ।। 
स्रगज्ञानमनादाय नाहियोगः स्रजो यथा ।।
प्रतीचो देहसंबन्धो नाऽऽत्माज्ञानादृते तथा ।। ५१६ ।। 
प्रत्यग्ज्ञानशिखिध्वस्ते मिथ्याज्ञाने सहेतुके ।।
नेतिनेतिस्वरूपत्वादशरीरो भवेत्ततः ।। ५१७ ।। 
स्वतोऽदिग्देशकालादेः प्रत्यक्चिन्मात्रवस्तुनः ।।
देशादिमच्छरीरेप्म न संबन्धस्तमो विना ।। ५१८ ।। 
कल्पितेनाभिसंबन्धो न ह्यकल्पितवस्तुनः ।।
अज्ञानकालेऽप्यस्तीह किमुताज्ञाननिह्नुतौ ।। ५१९ ।। 
अनस्थिकगिरा स्थूलदेहस्येह निवारणम् ।।
तथाऽशरीरशब्देन सूक्ष्मो देहो निषिध्यते ।। ५२० ।। 
सूक्ष्मदेहनिषेधोक्त्या स्थूलस्यापि निषेधतः ।।
तन्निषेधाय यत्नोऽतः काण्वश्रुत्या न भण्यते ।। ५२१ ।। 
यद्वाऽशरीरशब्देन तच्छ्रुतौ लिङ्गनिह्नुतिः ।।
स्थूलस्यामृत इत्युक्त्या निषिद्धत्वान्न निह्नुतिः ।। ५२२ ।। 
साक्षिणः प्राणशब्देन विशेष्यस्याभिधेष्यते ।।
ब्रह्मैवेति तु शब्देन तद्विशेषणमुच्यते ।। ५२३ ।। 
साक्षिणः सद्वितीयत्वं ब्रह्मणश्च परोक्षताम् ।।
तद्धेतुप्रतिषेधेन वाक्यमेतन्निषेधति ।। ५२४ ।। 
नामोपक्रममाशान्तं प्राणकारणसंश्रयम् ।।
प्राणो ब्रह्मेति वचसा तदात्मनि निषिध्यते ।। ५२५ ।। 
ब्रह्मात्मनोश्च संसर्गो मा प्रापत्कृष्णसर्पवत् ।।
इत्यर्थं तेज एवेति श्रुतिः संसर्गवारिणी ।। ५२६ ।। 
व्यावर्त्यभेदादाभाति भेदो ब्रह्मात्मशब्दयोः ।। 
वस्तुतस्त्वेक एवाऽऽत्माऽमानित्वादिर्यथा तथा ।। ५२७ ।। 
ब्रह्मैव तेज एवेति ह्युभयत्रावधारणम् ।। 
संसर्गप्रतिषेधार्थं मा भून्नीलोत्पलादिवत् ।। ५२८ ।। 
सर्वानर्थैकबीजस्य प्रत्यगज्ञानरूपिणः ।।
कार्योऽत्र वचसा बाधः केवलो नान्य इष्यते ।। ५२९ ।। 
यस्मादेतत्स्वतो बुद्धमतः शुद्धमसंगतेः ।।
मुक्तं चातः स्वतो वस्तु किमन्यत्कार्यमिष्यते ।। ५३० ।। 
कृतं चिकीर्षितं सर्वं बुद्धं यच्च बुभुत्सितम् ।।
आप्तं वोधात्तथाऽऽप्तव्यं वर्जनीयं च वर्जितम् ।। ५३१ ।। 
कामप्रश्नः समाप्तोऽतो निराकाङ्क्षोऽभवन्नृपः ।।
सोऽहं सहस्रमित्याह तस्मादेव च कारणात् ।। ५३२ ।। 
ननु प्रश्नः समाप्तश्चेन्नादात्सर्वं स किं नृपः ।।
सहस्रमेव तु प्रादादेकदेशोक्तिवत्कथम् ।। ५३३ ।। 
मतं विद्यारसाकृष्टो विद्यां भूयोऽपि चेन्नृपः ।।
शुश्रूषति तदर्थं च सहस्रं मुनये ददौ ।। ५३४ ।। 
शुश्रूषालिङ्गमेतत्स्यान्न त्वियं गुरुदक्षिणा ।। ५३५ ।। 
सर्वस्वं चेदहं दद्यामिहैव च तदा मुनिः ।।
निवृत्तकामं मां मत्वा विद्यां भूयो न वक्ष्यति ।। ५३६ ।। 
इत्येतस्माद्भयाद्राजा श्लोकशुश्रुषयेरितः ।।
प्रादात्सहस्रमेवास्मै शुश्रूषालिङ्गवित्तये ।। ५३७ ।। 
इति चेन्नैतदेवं स्याच्छ्रुतेः प्रामाण्यकारणात् ।।
श्रुतौ न युक्ता व्याजोक्तिरप्रमाणनरोक्तिवत् ।। ५३८ ।। 
संभवाच्चार्थशेषस्य सर्वसंन्यासरूपिणः ।।
प्राग्यथोक्तात्मविज्ञानसाधनस्येह चाश्रवात् ।। ५३९ ।। 
यत एवमतोऽयुक्ता पुनरुक्तार्थकल्पना ।।
गतौ सत्यामनृज्वीयं नापि विद्यास्तुतिर्मता ।। ५४० ।। 
ननु यद्यर्थशेषोऽस्ति कस्माद्ब्रूते न पूर्ववत् ।।
विमोक्षायैव मे ब्रूहीत्यदोषांऽयं कुतो यतः ।। ५४१ ।। 
विमोक्षायेह नैवालमन्यदात्मावबोधतः ।।
मुक्तस्य च मुमुक्षोश्च सर्वत्यागव्यपेक्षतः ।। ५४२ ।। 
स्वरूपसाधनत्वाभ्यां त्यागस्यैवान्तरङ्गतः ।।
नापूर्ववद्विधेयत्वं न च त्यागाद्विमुक्तता ।। ५४३ ।। 
प्रागात्मज्ञानसंभूतेः संन्यासो ज्ञानसाधनम् ।।
उत्पन्नात्मधियः पश्चाज्ज्ञानमेव हि तत्तथा ।। ५४४ ।। 
उक्तब्रह्मविदो मोक्ष इत्यर्थे ब्राह्मणोदिते ।।
श्लोका अपि भवन्त्यत्र ब्राह्मणोक्तविनिश्चितौ ।। ५४५ ।। 
अणुस्थूलादिनिः शेषविकल्पातिक्रमादयम् ।।
अणुरात्मैकयाथात्म्यज्ञानं पन्थाः पुरातनः ।। ५४६ ।। 
अनन्तात्मैकमेयत्वाद्विततश्चातिविस्तृतः ।।
अनुत्पन्नागमोत्थत्वात्पुराणश्चेति शब्द्यते ।। ५४७ ।। 
तरन्त्यनेन विस्पष्टं संसारानर्थसागरम् ।।
यतोऽतो वितरः पन्थाः प्रत्यग्बोधोऽभिधीयते ।। ५४८ ।। 
मां मुक्त्वाऽसंभवो यस्मादब्रह्मार्थस्यात उच्यते ।।
मां स्पृष्टो मामनुप्राप्त एष पन्था यथोदितः ।। ५४९ ।। 
शास्राचार्योक्तितः पश्चादनुवित्तो मयैव च ।।
ज्ञेयाज्ज्ञाता परो नास्ति प्रत्यग्ज्ञाने यतस्ततः ।। ५५० ।। 
प्रागप्यवोचं बहुश इममर्थं यथोदितम् ।।
श्रुतितो न्यायतः स्पष्टं नाऽऽत्मनोऽन्योऽस्ति वेदिता ।। ५५१ ।। 
तेनानेन पथा धीराः प्रत्यग्ध्वान्तच्छिदा सदा ।।
ब्रह्मपियन्ति निर्द्वंद्वा आप्तमेव तमोहनुतेः ।। ५५२ ।। 
आत्मैव ब्रह्म चाऽऽत्माऽपि ब्रह्मैव स्याद्यतः स्वतः ।।
तद्याथात्म्यापरिज्ञानात्तद्विपर्ययधीरियम् ।। ५५३ ।। 
निःशेषमिथ्याविज्ञानहेत्वविद्याविनाशकृत् ।।
नान्योऽस्ति ब्रह्मसंबोधाच्छ्रुतिस्तेनेत्यतोऽवदत् ।। ५५४ ।। 
स्वर्गोऽयमेव प्रागुक्तः स्वर्गकामवचस्यपि ।।
कर्मभिस्तदसिर्द्धर्हि वेदान्तज्ञानसिद्धितः ।। ५५५ ।। 
परमानन्द एवातः स्वर्गशब्देन भण्यते ।।
मोक्षप्रकरणान्नित्यः क्रियोत्थोऽतो न गृह्यते ।। ५५६ ।। 
इत उक्तात्मसंबोधमोहोच्छित्तेरनन्तरम् ।।
स्वत एव यतो मुक्ता मुच्यन्तेऽत्स्तमोहनुतेः ।। ५५७ ।। 
देहपातव्यपेक्षा स्याद्यत्र कारणसंगतिः ।।
सर्वकारणविध्वस्तौ नान्यद्बोधादपेक्ष्यते ।। ५५८ ।। 
मुक्तौ तमोतिरेकेण नान्तरायोऽन्य इष्यते ।।
यतोऽतोऽज्ञानविध्वस्तौ मुक्तः सन्ना विमुच्यते ।। ५५९ ।। 
ब्रह्मैव सन्निति तथा प्रागपीदं श्रुतीरितम् ।।
देहपातव्यपेक्षाऽतो न स्यादूर्ध्बश्रुतेरिह ।। ५६० ।। 
मोक्षमार्गे यथोक्तेऽस्मिन्नविद्योपप्लुताशयाः ।।
दर्शनानि विचित्राणि कल्पयन्ति यथारुचि ।। ५६१ ।। 
शुक्लं ब्रह्मातिसंशुद्धमिति केचिद्विनिश्चिताः ।।
शरदि व्योमवन्नीलमित्याहुरपरे जनः ।। ५६२ ।। 
पिङ्गलं तत्परं ब्रह्म वह्निज्वालेव शाश्वतम् ।।
वैदूर्यवच्च हरितं केचिदाहुर्विपश्चितः ।। ५६३ ।। 
अपरे लोहितं प्राहुर्जपाकुसुमसंनिभम् ।।
यथा रूपे तथा ज्ञेया शब्दादिष्वपि कल्पना ।। ५६४ ।। 
अविद्यापटसंवीतचेतसामागमादृते ।।
कामापहतबुद्धीनामेवमाद्या विकल्पनाः ।। ५६५ ।। 
एकमेवैकरूपं सद्वस्त्वज्ञातं निरञ्जनम् ।।
जात्यन्धगजदृष्ट्येव कोटिशः कल्प्यते मृषा ।। ५६६ ।। 
अस्थूलाशब्दनेतीति सर्वमात्रादिनिहनुतेः ।।
कुतोऽकारणकार्येऽस्मिञ्शुक्लादेः संभवः परे ।। ५६७ ।। 
यस्तु वेदोदितोपायक्षपिताशेषकल्मषः ।।
ब्रह्मणैवानुवित्तोनयं तेन पन्था गुरुक्तितः ।। ५६८ ।। 
अव्यावृत्ताननुगतब्रह्मरूपातिरेकतः ।।
न रूपमात्मनोऽस्त्यन्यच्छ्रुतिन्यायानुभूतितः ।। ५६९ ।। 
यतोऽतो ब्रह्मणैवायं पन्था ज्ञातः प्रमाणतः ।। ५७० ।। 
ब्रह्मणैवेति च ज्ञेया इत्थंभूतार्थलक्षणा ।।
तृतीयेयं न क्रर्त्रादौ प्रतीचि तदसंभवात् ।। ५७१ ।। 
क्रियाकारकभेदोऽयं प्रत्यगज्ञानहेतुजः ।।
यतोऽतो न तृतीयेयं कर्त्रादाविह युज्यते ।। ५७२ ।। 
ब्रह्मात्मनोरभिन्नत्वं वस्तुतो यद्यपीक्ष्यते ।।
अनन्तानर्थसंप्राप्तिस्तथाऽपि तदबोधतः ।। ५७३ ।।  
तथाच यदि नाम स्याद्यथोक्तज्ञानपूर्वकम् ।।
पराक्सर्वार्थविज्ञानं वस्तुवृत्तानुरोधतः ।। ५७४ ।। 
तथाऽप्यब्रह्मवित्तेन न कैवल्यं पथैति तत् ।।
तेनैति ब्रह्मवित्तस्मान्नान्यः पन्था इति श्रुतेः ।। ५७५ ।। 
ब्रह्मवित्त्वे च को हेतुरित्याशङ्क्याऽऽह नः श्रुतिः ।।
पुण्यकृत्तैजसश्चेति भवेद्ब्रह्मविदुत्तमः ।। ५७६ ।। 
पुण्यकृज्जायते यस्माच्छुद्धधीरिह मानवः ।।
शुद्धसत्त्वोऽथ तद्ब्रह्म साक्षादात्मनि पश्यति ।। ५७७ ।। 
तेजःशब्देन संशुद्धं सत्त्वमेवाभिधीयते ।।
तस्मिन्भवस्तैजसः स्यात्प्रत्यक्प्रवणधीर्नरः ।। ५७८ ।। 
ज्ञानमुत्पद्यते पुंसां क्षयात्पापस्य कर्मणः ।।
यथाऽऽदर्शतलप्रख्ये पश्यत्यात्मानमात्मनि ।। ५७९ ।। 
गार्भैर्होमैर्जातकर्मचूडाब्रौञ्जीनिबन्धनैः ।।
महायज्ञैश्च यज्ञैश्च ब्राह्मीयं क्रियते तनुः ।।
योगिनः कर्म कुर्वन्ति सङ्गं त्यक्त्वाऽऽत्मशुद्धये ।। ५८० ।। 
योगी वा तैजसोऽत्र स्यात्प्रत्यग्दृष्टौ समर्थतः ।।
विषयाकृष्टधीर्यस्मान्न क्षमः प्रत्यगीक्षणे ।। ५८१ ।। 
सर्वभूतस्थमात्मानं सर्वभूतानि चाऽऽत्मनि ।।
ईक्षते योगयुक्तात्मा सर्वत्र समदर्शनः ।। ५८२ ।। 
इत्येवं स्मृतयः सन्ति श्रुतयश्च सहस्रशः ।।
कर्माभिः शुद्धसत्त्वस्य सम्यग्ज्ञानस्य जन्मनि ।। ५८३ ।। 
यस्मिन्विशुद्ध इत्येवं सत्त्वशुद्धौ ध्रुवा स्मृतिः ।। 
तमेतमिति च स्पष्टं श्रौतानि च वचांसि नः ।। ५८४ ।। 
प्रसिद्धमहिमानौ वा पुण्यकृद्योगिनाविह ।।
ब्रह्मवित्स्तूयते ताभ्यां ब्रह्मविद्याप्रवृत्तये ।। ५८५ ।। 
इह केचिन्महात्मानः प्रत्यङ्भोहच्छिदा सह ।।
पुण्यकृत्तैजसत्वाभ्यां ज्ञानेनाऽऽहुः समुच्चयम् ।। ५८६ ।। 
पुण्यकृत्पुण्यकर्मा यो योगी तैजस उच्यते ।। ५८७ ।। 
ब्रह्मज्ञानैकनिष्ठः सन्पुण्यकृत्तैजसश्च सन् ।।
शास्रोपदिष्टमैकात्म्यं शक्तो योगेन वीक्षितुम् ।। ५८८ ।। 
परस्परं व्यपाश्रित्य यथोक्तं साधनत्रयम् ।।
एकार्थसिद्धयेऽलं स्यान्नान्यथेदं त्रिदण्डवत् ।। ५८९ ।। 
समुच्चयोऽयमस्माभिर्यथाऽभाणि तथा यदि ।। 
व्याख्यायते न दोषः स्यात्तत्र मानस्य संभवात् ।। ५९० ।। 
इतोऽन्यथा चेद्व्याख्यानं क्रियते बुद्धिलाघवात् ।।
दुर्निवारेह साऽऽप्नोति योक्ता दोषपरंपरा ।। ५९१ ।। 
अपुण्यपुण्योपरमे यं पुनर्भवनिर्भयाः ।।
शान्ताः संन्यासिनो यान्ति तस्मै मोक्षात्मने नमः ।। ५९२ ।। 
त्यज धर्ममधर्मं च उभे सत्यानृते त्यज ।।
उभे सत्यानृते त्यक्त्वा येन त्यजसि तं त्यज ।।। ५९३ ।। 
निराशिषमनारम्भं निर्नमस्कारमस्तुतिम् ।।
अक्षीणं क्षीणकर्माणं तं देवा ब्राह्मणं विदुः ।। ५९४ ।। 
नैताद्दशं ब्राह्मणस्यास्ति वित्तं यथैकता समता सत्यता च ।।
शिलं स्थितिर्दण्डनिधानमार्जवं ततस्ततश्चोपरमः क्रियाभ्यः ।। ५९५ ।। 
अर्थस्य मूलं निकृतिः क्षमा च कामस्य रूपं च वयो वपुश्च ।।
धर्मस्य यागदि दया दमश्च मोक्षस्य सर्वोपरमः क्रियाभ्यः ।। ५९६ ।। 
इत्येवं स्मृतिशास्राणि सर्वत्यागपुरःसरम् ।।
ज्ञानजन्माभिदधति तथा श्रुतिवचांसि च ।। ५९७ ।। 
ऐकात्म्यदर्शनादुक्ताद्यदन्यद्दर्शनान्तरम् ।।
अन्धं तम इति श्रुत्या तदिहापोद्यतेऽखिलम् ।। ५९८ ।। 
तमोमोहादिभेदेन तमोऽनेकस्वलक्षणम् ।।
यतोऽतोऽन्धं तम इति विशिनष्टि श्रुतिस्तमः ।। ५९९ ।। 
अन्धं मूढं तमो यान्ति येऽविद्यां समुपासते ।।
विरक्ता अपि संसारान्नैकात्म्यं ये विदुर्नराः ।। ६०० ।। 
संभूतिवचसाऽपीयमविद्यैवाभिधीयते ।। 
अविद्यातो हि संभूतिः सर्वस्य जगतो यतः ।। ६०१ ।। 
ततो भूयस्तमो यान्ति ये विद्यायां रता जनाः ।।
अणिमादावविद्योत्थे पराक्चित्ततया रताः ।। ६०२ ।। 
ग्राह्यग्राहकभेदेन या विद्यामात्रकारणा ।।
विद्येति सेह विज्ञेया नैकात्म्यप्रसमीक्षणम् ।। ६०३ । 
कर्मार्थद्योतिका वेह विद्याऽत्राप्यभीधीयते ।।
तस्यामभिरता ये स्युर्वेदान्तार्थानपेक्षिणः ।। ६०४ ।। 
विशन्त्यज्ञास्तु ते सन्तस्ततो भूयः परं तमः ।।
मिथ्याज्ञानाधिकत्वेन भूयस्त्वं तमसो भवेत् ।। ६०५ ।। 
यदि ते तत्तमो यान्तिर को दोष इति चोदिते ।।
अनन्दा इति वाक्येन तद्दोषोऽथाभिधीयते ।। ६०६ ।। 
अनानन्दाभिधा लोकास्तीव्रदोषसमन्विताः ।। ६०७ ।। 
तांस्ते प्रेत्याभिगच्छन्ति येऽविद्वांसोऽबुधो जनाः ।।
अविद्वांसो न सामान्यात्किंतु येऽत्राबुधो जनाः ।। ६०८ ।। 
आत्मानं चेद्विजानीयात्सर्वधीवृत्तिसाक्षिणम् ।।
अशनायाद्यतिक्रान्तं कथंचित्सत्त्वशुद्धितः ।। ६०९ ।। 
कथं तमभिजानीयादित्युक्त इदमुच्यते ।।
पुरुषः परमात्माऽयमयस्मीतिवाक्यतः ।।
किमिच्छन्कस्य वाऽर्थाय शरीरं संज्वरेत्तदा ।। ६१० ।। 
सर्वेच्छानां समाप्तात्वादात्मकामप्रबोधतः ।।
आक्षिप्यतेऽत इच्छेह किमिच्छन्नितिवाक्यतः ।। ६११ ।। 
प्रत्यागात्मातिरेकेण यस्माच्चान्यन्न पश्यति ।।
कस्य कामाय वा चातोऽप्यनात्माऽऽक्षिप्यतेऽखिलः ।। ६१२ ।। 
शरीरज्वरमन्वेष संज्वरेद्ब्रह्म सन्कथम् ।।
निःसङ्गस्य हि संबन्धो देहेनास्य न कश्चन ।। ६१३ ।। 
नातो देहादिदुःखेन दुःखित्वं प्रत्यगात्मनः ।।
निःशेषदुःखसंबन्धहेतूच्छित्तेः प्रबोधतः ।। ६१४ ।। 
भूयोऽसह्यमहादुःखनीडदेहप्रवेशन- 
हेत्वविद्यासमुच्छित्तेर्देहं चानुविशेत्कुतः ।। ६१५ ।। 
शास्राचार्यप्रसादात्तु क्षपिताशेषपाप्मनः ।।
वित्तो बुद्ध्यादिसाक्षीशः प्रतिबुद्धस्तथैकलः ।। ६१६ ।। 
अन्नात्तेजोभिरत्यर्थं देहः संदिह्यते यतः ।।
संदेहस्तेन देहोऽयं संदेघश्छान्दसत्वतः ।। ६१७ ।। 
आध्यात्मिकाधिभूताधिदैविकार्थातिसंकरात् ।।
गुणप्रधानभावेन गहनोऽयं ततो मतः ।। ६१८ ।। 
संदेहे गहनेऽत्राऽऽत्मा प्रविष्टो जलसूर्यवत् ।।
विविच्य येन विज्ञातः स स्याद्विश्चकृदीश्वरः ।। ६१९ ।। 
प्रत्यग्याथात्म्यसंबोधात्सर्वं तेन कृतं भवेत् ।।
निःशेषपुरुषार्थाप्तेर्न कार्यं शिष्यते परम् ।। ६२० ।। 
स हि सर्वस्य कर्तेति तस्मादेवाभिधीयते ।।
कृतकृत्यत्वतो हेतोर्लोकोऽयं तस्य लोकिनः ।। ६२१ ।। 
निःशेषजनिमत्कार्यहेतोर्वा ज्ञाततत्त्विनः ।।
विश्वकृत्त्वं भवेदेवं हीतिहेतुपरिग्रहात् ।। ६२२ ।। 
तस्य साक्षादयं लोको योऽहं ब्रह्मेतिबोधितः ।।
भेदाशङ्कापनुत्त्यर्थं स उ लोक इतीर्थते ।। ६२३ ।। 
इहैव कृतकृत्यत्वात्सन्तः स्याम परं यदि ।।
ब्रह्म प्रत्यक्तया विद्मः कथंचित्कल्मषक्षयात् ।। ६२४ ।। 
न चेदथ परं विद्मः शास्राचार्यानुसारतः ।।
अवेदिनं तदा बालं विनष्टिर्महती व्रजेत् ।। ६२५ ।। 
विनष्टिं महतीं चेयाद्योऽवेद्यात्माऽविचक्षणः ।। ६२६ ।। 
विनाष्टिर्महती चेह विनाशादिप्रसूतितः ।। 
आत्माविद्यैव निर्दिष्टा सामानाधिकारण्यतः ।। ६२७ ।। 
उक्तार्थस्य प्रकाशार्थमुत्तरार्धेन भण्यते ।।
ये तद्विदुरिति श्रुत्या स्पष्टार्थप्रतिपत्तये ।। ६२८ ।। 
ब्रह्मैव सन्तो विज्ञानात्प्रागतो ब्रह्मबोधतः ।।
भवामो ब्रह्म नानाप्तं दशमो दशमं यथा ।। ६२९ ।। 
ब्रह्मास्मीति यदैवैतमात्मानं देवमञ्जसा ।।
अनुपश्यति साक्षात्तमीश्वरं भूतभव्ययोः ।। ६३० ।। 
ईश्वरप्रत्यगात्माप्तेस्तदा तद्भेदनाशतः ।।
ईशितव्यत्वसंक्रान्तेर्न ततो विजुगुप्सते ।। ६३१ ।। 
गुप्तिमिच्छिति सर्वोऽपि यत ईशाद्भयातुरः ।।
अयं तु तदभिन्नत्वान्न ततो गुप्तिमिच्छति ।। ६३२ ।। 
यतो वाचो निवर्तन्ते अप्राप्य मनसा सह ।।
आनन्दं ब्रह्मणो विद्वान्न विभेतीति शास्रगीः ।। ६३३ ।। 
न वा निन्दति निःशेषद्वैलहुतेविनाशतः ।।
ऐकात्म्यदर्शनाद्विद्वान्यत्र त्वस्येतिशास्रतः ।। ६३४ ।। 
निःशेषविक्रियाहेतुकालातिक्रमहेतुतः ।।
जन्मादिविक्रियाषट्कसंगतिस्तस्य नेष्यते ।। ६३५ ।।
अर्वाग्यस्मादयं कालो विकुर्वञ्जनिमज्जगत् ।।
संवत्सरः स्वावयवैरहोभिः परिवर्तते ।।
ज्योतिषामपि तज्ज्योतिरायुर्देवा उपासते ।। ६३६ ।। 
कौटस्थ्यादमृतं ज्योतिर्मृत्युभूम्यतिलङ्घनात् ।। 
कालस्य जरणादात्मा श्रुतौ कालंजरो मतः ।। ६३७ ।। 
भावाभावात्मकस्यास्य कार्यकारणवस्तुनः ।।
परमात्मा स्वतः सिद्धेरायुरस्य परार्थतः ।। ६३८ ।। 
गन्धर्वाः पितरो देवा रक्षोभिश्च सहासुराः ।।
यस्मिन्पञ्चजनाः पञ्च वियदन्ताः प्रतिष्ठिताः ।। ६३९ ।। 
पञ्च प्राणादयो वा स्युरन्नन्तास्तच्छ्रुतत्वतः ।।
अन्नाभावे विवक्ष्यन्ते काण्वानां ज्योतिषा सह ।।
तमेव कारणात्मानं विद्वान्मन्येऽमृतोऽमृतम् ।। ६४० ।। 
कार्यकारणयोस्तत्त्वं यस्मादात्मैव निर्द्वयः ।।
मन्य आत्मानमेवातः कार्यकारणवज्जगत् ।। ६४१ ।। 
प्रध्वस्तभेदहेतुत्वात्कारणादेरसंभवात् ।।
अमृतोऽमृतमित्याह स्वयं विद्वानिति श्रुतिः ।। ६४२ ।। 
यतः प्राणआदिभावोऽयं प्राणादीनां तमेव ये ।।
निचिक्युस्ते विदुः साक्षादग्र्यं ब्रह्म सनातनम् ।। ६४३ ।। 
निरपेक्षात्मनैवेह सर्वस्याऽऽत्मवतो यतः ।।
प्राणादेरात्मवत्ता स्यात्प्राणस्य प्राणमित्यतः ।। ६४४ ।। 
अनात्मा हि स्वतोऽसिध्यन्स्वतःसिद्धमपेक्षते ।।
आत्मनस्तु स्वतः सिद्धेर्नापेक्षाऽनात्मसंश्रयात् ।। ६४५ ।। 
अन्यतः संगातिः सेवमविचारितसिद्धिका ।।
अविद्योत्सङ्गसंस्थैव तत्त्वज्ञानाद्विनश्यति ।। ६४६ ।। 
अकार्याकारणात्मैव कार्यकारणवस्तुनः ।।
तत्त्वमुक्तं पृथिव्यादेर्नभोन्तस्याक्षरं परम् ।। ६४७ ।। 
तस्यास्य दर्शनोपायः कः स्यादित्यभिचोदिते ।।
मनसैवेत्यतः प्राह श्रुतिर्ब्रह्मावबोधने ।। ६४८ ।। 
अवदध्रे यतश्चेयं मसैवेति च श्रुतिः ।।
मनोतिरेकतोऽपेक्षा नैवातः साधनान्तरे ।। ६४९ ।। 
आत्मानात्मपदार्थेषु विज्ञानोत्पत्तिसाधनम् ।।
मनः साधारणं दृष्टं सर्वज्ञानैकहेतुतः।। ६५० ।। 
प्रत्यक्चिदाकृतिस्तत्र सर्वदा धर्मधर्मिणोः ।।
हेत्वन्तरानपेक्षत्वादात्मत्वात्संनिधेः सदा ।। ६५१ ।। 
आत्माकृतिरतो नित्या तद्धेतोः संभवात्सदा ।।
अज्ञानादेश्च चिद्रूपं तद्याथात्म्यान्न वार्यते ।। ६५२ ।। 
धर्माधर्माद्यपेक्षत्वादन्यत्वाच्चान्यवस्तुनः ।।
शब्दाद्याकारता तस्मात्कादाचित्की धियो भवेत् ।। ६५३ ।। 
यद्यपीमौ जगत्यस्मिन्नात्मज्ञानपुरःसरौ ।।
शब्दाद्यनात्मविज्ञानभावाभावौ स्वभावतः ।। ६५४ ।। 
तथाऽप्नुभवादेव प्रत्यक्तत्त्वानभिज्ञता ।।
अनात्मबोधवत्सिद्धाऽविद्याऽतः प्रत्यगात्मनि ।। ६५५ ।। 
उत्पन्नस्यापि चोत्पत्तिः कूपाकाशादिवत्ततः ।। 
प्रत्यग्याथात्म्यबोधस्य व्युत्पत्तेर्गुरुशास्रतः ।। ६५६ ।। 
प्रसादादनु शास्रादेर्मनसैवेत्यतः श्रुतिः ।।
द्रष्टव्यमात्मनस्तत्त्वमित्याहास्मद्धितैषिणी ।। ६५७ ।। 
दृश्यं चेन्मनसैवैतद्द्रष्टृत्वादिप्रभेदतः ।।
पुनः प्रसक्तं नानात्वं मैवं यस्मान्निषिध्यते ।। ६५८ ।। 
नेह प्रमाणतो मेयं यस्मान्नानाऽस्ति किंचन ।।
अज्ञातं यदि वा ज्ञातं वस्तु नानात्वभाङ्न हि ।। ६५९ ।। 
नानात्वबुद्धये नालममितोऽर्थो यतस्ततः ।।
अज्ञातः संशयज्ञातो मिथ्याज्ञातो न भित्तये ।। ६६० ।। 
सम्यग्ज्ञातोऽपि नैवार्थो द्वैतबोधकृदिष्यते ।।
द्वैतकारणबाधेन सम्यग्ज्ञातत्वसिद्धितः ।। ६६१ ।। 
मेयव्याप्तिश्च मानानां नान्यव्यावृत्तिवर्त्मना ।।
व्यावर्त्येष्वपि तत्सक्तेर्न चापि लभतेऽवधिम्  ।। ६६२ ।। 
मेयेनैव समाप्तत्वात्ततोऽन्या व्यापृतिर्न च ।।
नातो वत्स्वन्तरव्याप्तिं व्यावृत्तिं वाऽश्नुते प्रमा ।। ६६३ ।। 
व्यावृत्तेश्चाप्यवस्तुत्वान्न सद्वस्तूपलम्भनैः ।।
प्रमाणैरपि संबन्धः प्रत्यक्षप्रमुखैः कचित् ।। ६६४ ।। 
अभावमात्रबोधित्वान्नाभावादपि भेदधीः ।।
भावाभावावभावेन प्रत्यक्षेणेव नेक्षते ।। ६६५ ।। 
योऽपि प्रत्यक्षतोऽभावं वादी कश्चित्समीक्षते ।।
तावन्मात्रावसायित्वाद्द्वैतं नासावपीक्षते ।। ६६६ ।। 
प्रत्यक्षस्यानुवृत्तिं च व्यावृत्तिं तद्भिदां च सः ।।
प्रत्यक्षेणैव सं पश्येत्कथमित्यभिधीयताम् ।। ६६७ ।। 
यतो मानं न हीहास्ति नानात्वप्रतिपत्तये ।।
खकार्ष्ण्यवदतस्तत्स्यादविचारितसिद्धिकम् ।। ६६८ ।। 
अज्ञातवस्तुहेत्वेव यस्मान्नाना ततोऽवदत् ।।
मृत्योः स मृत्युमाप्नोति योऽत्र नानेव पश्यति ।। ६६९ ।। 
मृत्युर्हिरण्यगर्भः स्यात्स्वकार्यप्रलयत्वतः ।।
तस्यापि मृत्युर्विज्ञेयो यत आविरभूदसौ ।। ६७० ।। 
मिथ्यादर्शनदोषित्वान्मिथ्यादर्शनकारणम् ।।
मृत्योर्मृत्युमसावेति यो नानेवेह वीक्षते ।। ६७१ ।। 
पूर्वं ज्ञानसमुत्पत्तेर्नानैवेति ह्यभून्मतिः ।।
ज्ञानोत्पत्तौ तु तद्ब्राधान्नानेवेति प्रयुज्यते ।। ६७२ ।। 
वस्तुवृत्तं यतोऽद्वैतं नानात्वं मोहहेतुजम् ।।
एकधैवात आत्माऽयं द्रष्टव्यः श्रुतिवर्त्मगैः ।। ६७३ ।। 
एकेनैव प्रकारेण भास्वच्चिन्मात्ररूपिणा ।।
शास्रैकमानतो ब्रह्म द्रष्टव्यं प्रत्यगात्मना ।। ६७४ ।। 
समस्तव्यस्ततादृष्टिरेकधैवेतिवाक्यतः ।।
मिथ्येति गम्यते श्रौतान्मृत्योरिति च निन्दनात् ।। ६७५ ।। 
एतदप्रमयं ब्रह्म मृत्युहेतोर्निषेधनात् ।।
मृत्युर्वै तम इत्युक्तं तच्च बोधान्निराकृतम् ।। ६७६ ।। 
एकधैव यतस्तत्त्वं सर्वस्य जगतस्ततः ।।
क्रियाकारकसंभेदधीर्मृषेत्यवधार्यताम् ।। ६७७ ।। 
यत्र हि द्वैतमित्येवं यत्र त्वस्येति च श्रुतिः ।।
नानात्वदृष्टेर्मिथ्यात्वं स्वयमेवावदत्पुरा ।। ६७८ ।। 
एकधा चेत्परं ब्रह्म द्रष्टव्यं कथमुच्यते ।।
द्रष्ट्रादिभेदसद्भावे द्रष्टव्यत्वप्रसिद्धितः ।। ६७९ ।। 
अप्रमेयं कथं वस्तु प्रमाऩेन प्रमीयते ।।
मीयते चेत्प्रमाणेन नाप्रमेयं तदिष्यते ।। ६८० ।। 
नैष दोषः पुरोक्तत्वात्परिहारस्य चाञ्जसा ।।
भूयोऽपि परिहारोक्तौ भवेत्पिष्टस्य पेषणम् ।। ६८१ ।। 
प्रमात्रादेरुपादानमैकात्म्यप्रतिबन्धकम् ।।
यतोऽतस्तत्प्रबोधेऽस्मिन्न प्रमात्राद्यपेक्षते ।। ६८२ ।। 
मेयस्य मानसंबन्धे प्रमेय इति गीरियम् ।।
प्रमाफलं त्वप्रमेयं यतो नातो विरुद्धता ।। ६८३ ।। 
अज्ञातवस्तुना योगो मानस्येह यतस्ततः ।।
ज्ञातस्य चाप्रमेयत्वान्नापेक्षा मानसंगतौ ।। ६८४ ।। 
फलात्मनैव तन्मानं न तु मात्रादिरुपतः ।।
अभिव्यनक्ति नो ज्ञातं नातोऽस्य स्यात्प्रमेयता ।। ६८५ ।। 
तरावेव च्छिदा यद्वद्द्वैधीभावे तु नेष्यते ।।
प्रमेयत्वं तथाऽज्ञाते न तु ज्ञाते फलात्मता ।। ६८६ ।। 
आमगोऽपीममात्मानं तत्तमोध्वस्तिवर्त्मना ।।
अवबोधयतीत्येवं भण्यते दृष्टितत्त्वतः ।। ६८७ ।। 
स्वतःसिद्धाद्यतः सिद्धिरज्ञातादपि चाऽऽत्मनः।।
सिद्ध्यसिद्ध्योः प्रमात्रादेस्तत्सिद्धौ किमपेक्षते ।। ६८८ ।। 
ज्ञानव्याप्तिर्हि शब्दादौ स्यादेकप्रकृतित्वतः ।।
अकार्यकारणे व्याप्तिः कथं स्यात्प्रत्यगात्मनि ।। ६८९ ।। 
शब्दप्रवृत्तिहेतूनां प्रत्यगात्मन्यसंभवात् ।।
नाभिधानाभिधेयत्वसंगत्याऽतः प्रबोध्यते ।। ६९० ।। 
प्रत्यगज्ञानहेतूत्थो यत्रानात्मा प्रसिध्यति ।।
ज्ञातृज्ञेयप्रभेदः स्यात्तत्र प्रत्यगनात्मनोः ।। ६९१ ।। 
यत्र त्वात्मैव मेयः स्यात्तत्र मेयातिरेकतः ।।
कः प्रमाता प्रमाणं वा यमेवेति तथा श्रुतिः ।। ६९२ ।। 
मानापेक्ष्येव यो भावः स एवामानतो न सन् ।।
मानानपेक्षसिद्धिस्तु कस्मान्मानमपेक्षते ।। ६९३ ।। 
मातृमानप्रमेयाणां प्रत्यक्त्वादात्मवस्तुनः ।।
नातः प्रमेयता तस्य स्वतश्चावगमात्मनः ।। ६९४ ।। 
प्रमातत्फलयोर्भित्तेर्नेह चोद्यस्य संभवः ।।
क्रिययोर्हि प्रभेदे तत्किं पूर्वमिति चोद्यते ।। ६९५ ।। 
अपीतकरणग्रामः पुमान्यद्वत्सुषुप्तगः ।।
शब्दान्निद्रामपास्याथ यथावस्त्ववबोध्यते ।। ६९६ ।। 
अगृहीत्वैव संबन्धमभिधानाभिधेययोः ।।
हित्वा निद्रां प्रबुध्यन्ते यथेहपि तथाऽऽत्मनि ।। ६९७ ।।
शब्दशक्तेरचिन्त्यत्वादात्मत्वाद्बोधरूपिणः ।।
तत्साक्ष्यत्वाच्च निदाया विद्मस्तं मोहहानतः ।। ६९८ ।। 
धर्माधर्मौ रजो ज्ञेयं रजोवत्तन्मलत्वतः ।।
तदकर्तृत्वतो ब्रह्म विरजोऽकारणत्वतः ।। ६९९ ।। 
असम्यग्ज्ञानयाथात्म्यो जनिमत्प्रकृतित्वतः ।।
आत्मैवाऽऽकाशशब्देन श्रुत्येह प्रतिपाद्यते ।। ७०० ।। 
जनिमत्कारणादात्मा योऽस्थूलादिविशेषणः ।।
आकाशात्स परो ज्ञेयस्तस्यापूर्वादिरूपतः ।। ७०१ ।। 
यस्मादेवमतोऽजोऽसावकार्याकारणत्वतः ।।
अजत्वादेव निःशेषविकाराणामपाक्रिया ।। ७०२ ।। 
अव्यावृत्ताननुगतेर्महानात्मेति भण्यते ।।
कौटस्थ्याच्च ध्रुवो ज्ञेयो विकारोच्छित्त्यसंभवात् ।। ७०३ ।। 
प्रत्यक्तया श्रुतेर्वाक्यात्तमेवोक्तविशेषणम् ।। 
अन्वयव्यतिरेकाभ्यां विज्ञायाऽऽत्मानमादितः ।। ७०४ ।। 
बुभुत्सोच्छेदिनीं प्रज्ञां सर्वाज्ञाननिरासतः ।।
सर्वज्ञेयसमाप्तेश्च कुर्याद्वाक्यार्थबोधतः ।। ७०५ ।। 
इह व्याचक्षते केचिदुक्ताद्व्याख्यानतोऽन्यथआ ।।
कृतायाः करणं कीदृक्प्रज्ञाया इति चोदिते ।। ७०६ ।। 
उच्यते वचसा बुद्धौ वस्तुमात्रं समर्प्यते ।।
विज्ञातस्य सतत्त्वस्य तादात्म्यप्रतिपादनम् ।। ७०७ ।। 
भावनाज्ञानसंतानैः प्रज्ञाकरणमुच्यते ।। 
अस्मिन्काले तु सा प्रज्ञा निष्ठां नीता कृता भवेत् ।। ७०८ ।। 
इत्येतदुररीकृत्य विज्ञायेत्युक्तमादरात् ।।
प्रमाणवृत्तमुक्त्वैतन्मनसैवेतिवाक्यतः ।। ७०९ ।। 
मात्राद्यप्रविभक्तं सदद्वैतं ब्रह्म शाश्वतम् ।।
द्रष्टव्यं तत्कथं साक्षान्मातृमानाद्यसंभवात् ।। ७१० ।। 
द्रष्टव्यं मनसैवैतन्नान्या गतिरिहेष्यते ।।
कथं तदिति चेदत्र मानव्यापार उच्यते ।। ७११ ।। 
तत्त्वमस्यादिवाक्योक्तौ शब्दमात्रावलोकनम् ।।
श्रोत्रेण क्रियते तस्य शब्दस्याऽऽलोचितस्य तु ।। ७१२ ।। 
स्वरवर्णपदोकत्याऽऽनुपूर्वी या प्रविभागभाक् ।।
प्रविभक्तक्रमवती मनसा तस्य कल्प्यते ।। ७१३ ।। 
स्वेनार्थेनाभिसंबन्धः सिद्धशब्दस्य यः सदा ।।
दृश्यते मनसैवासौ नातोऽन्येनेह केनचित् ।। ७१४ ।। 
तत्रार्थप्रत्ययो योऽसौ प्रमातुर्मानसो भवेत् .।
अविशिष्टः स बाह्येन मेयेनार्थेन संगतेः ।। ७१५ ।। 
प्रत्ययश्च यथारूपो मानसोऽस्योपजायते ।।
प्राज्ञ आत्माऽपि तादात्म्यात्तन्मयत्वं निगच्छति ।। ७१६ ।। 
मनोबुद्ध्योरभेदेन व्यवहारश्रुताविह ।।
तत्रैवं सति योप्यस्य देवताविषयो भवेत् ।। ७१७ ।। 
यथा श्रुतौ मनस्येव प्रत्ययः सोऽवतिष्ठते ।। 
तन्मयत्वं तथैवैतिक्रमेणैव स मानवः ।। ७१८ ।। 
द्वैतैकत्वं श्रुताच्छब्दात्पश्यतीह यदा ह्यसौ ।।
हैरण्यगर्भमात्मेति बौद्धं ज्ञानं तदा भवेत् ।। ७१९ ।। 
स खलूत्पन्नविज्ञानस्तन्मयः संस्तथा व्रजेत् ।।
तस्मिन्नेव स विज्ञान आत्मरूपे स्थितो भवेत् ।। ७२० ।। 
बौद्धेऽथ स यदा तत्त्वं परं समनुपश्यति ।।
तदा विविच्य रूपाणि क्रमशो यो धियः शुभम् ।।
वीक्षते केवलं शुद्धं तत्त्वं ब्रह्म सनातनम् ।। ७२१ ।। 
तन्मनोऽथ परे तत्त्वे लब्धलक्ष्यं स्व आत्मनि ।।
रूपाणि विलिखत्साक्षान्निर्वाणं संप्रलीयते ।। ७२२ ।। 
परं तत्त्वं प्रदृश्यैवं मनस्यद्वैततां गतेः ।।
विज्ञानं केवलं शुद्धं स्वात्मन्येवावतिष्ठते ।। ७२३ ।। 
दाह्यं दग्ध्वा यथा वह्निर्दाह्यनाशमनु स्वयम् ।।
नश्यतीदं मनस्तद्वद्दूैतमद्वैतरूपताम् ।।
आपाद्य विषयं सम्यकस्वयमेव प्रलीयते ।। ७२४ ।। 
मनस्यस्मिन्निलीने तु यत्सुखं स्वात्मसाक्षिकम् ।।
योगावस्थां परामेतामाहुर्योगाविदो जनाः ।। ७२५ ।। 
भूमौ यथाऽऽहितं लोहं भूमित्वमुपगच्छति ।।
मनोऽक्षरे धृतं तद्वदभरत्वं निगच्छति ।। ७२६ ।। 
एतच्च दृष्टं लोकेऽपि यैर्भावैः संप्रयुज्यते ।।
मनस्तन्मयतामेति तद्भावेनानुरञ्जितम् ।। ७२७ ।। 
एवमस्मिन्परे तत्त्वे भाव्यमाने मुमुक्षुणा ।।
तद्भावमचिरेणैति स्थैर्यं चात्रैव गच्छति ।। ७२८ ।। 
मनोविनाशमन्वेष विज्ञानात्मा विलीयते ।।
यथा संकल्पितश्चार्थ उभयोर्ज्ञानयोगयोः ।। ७२९ ।। 
एतदेवमभिप्रेत्य तदुक्तं नेह किंचन ।।
नानाऽस्तीत्येवमेकत्वमस्मिञ्शास्रेऽभिधीयते ।। ७३० ।। 
मुक्तिप्रवेशोपायोऽयं यथोक्तेनेह वर्त्मना ।।
उक्तो मनस एकस्मिन्प्रत्ययो मानसो यतः ।। ७३१ ।। 
एकत्वधीव्यवस्थाऽपि मानस्येवेति गम्यताम् ।। 
वृत्तिः सा त्वपरिक्षीणा मनोवृत्तिरियं भवेत् ।।
तावद्यावदमी सर्वे विशेषाः स्युः क्षयं गताः ।। ७३२ ।। 
स्वात्मन्येवाथ संशुद्धं ज्ञानमद्वैतरूपकम् ।।
अवस्थितं भवेत्साक्षादेवं कृत्वेदमुच्यते ।। ७३३ ।। 
मनसाऽनुप्रविश्येदं क्रमेणैकात्म्यमुत्तमम् ।।
यत्नादप्रमयं तत्त्वं द्रष्टव्यं तद्विपश्चिता ।। ७३४ ।। 
कौटस्थ्याद् ध्रुवमक्षय्यं प्रत्यगात्मन्यवस्थितम् ।। ७३५ ।। 
विरजः शुद्ध इत्यर्थ आकाशात्परतः स्थितः ।।
अजो न जायते यस्मान्महान्सर्वमहत्तरः ।। ७३६ ।। 
कमेवंविधमात्मानं ज्ञात्वा कुर्यान्मतिं दृढाम् ।।
भावनाज्ञानसंतानसंरूढामविचालिनीम् ।। ७३७ ।। 
द्वैताभिधायकाञ्शब्दान्ध्यानकाले न चिन्तयेत् ।।
वाचं ते ग्लापयन्त्येतां येयमेकत्ववाचिनी ।। ७३८ ।। 
ग्लानौ तस्यास्तदर्थेऽस्य मनोऽस्मिन्नाधिवर्तते ।। ७३९ ।।
तस्मान्न चिन्तयेदेतान्किंतु यैकत्ववाचिनी ।।
वाक्पूर्वं चिन्तयित्वा तां तदर्थे धारयेन्मनः ।। ७४० ।। 
श्रीमद्भर्तृप्रपञ्चस्य श्लोकव्याख्येयमीरिता ।। ७४१ ।। 
मनसैवेत्युपक्रम्य सा त्विदानीं विचार्यते ।।
न्याय्याऽन्याय्येति वा यत्नाद्युक्तिभिः प्रविभागशः ।। ७४२ ।। 
मनसैवैनुद्रष्टव्यमिति यद्भवतेरितम् ।।
सत्यमेतन्मनो मुक्त्वा न तस्यास्त्यन्यतो गतिः ।। ७४३ ।। 
तत्त्वस्माभिर्यथाऽभाणि मनसैवेति दर्शनम् ।।
मनसा शक्यते द्रष्टुं तत्तथैव प्रमान्वयात् ।। ७४४ ।। 
प्रमाणव्यापृतिर्याऽपि भवतेहोपवर्णिता ।।
साऽपि कामं भवत्वेव न दोषस्तत्र भण्यते ।। ७४५ ।।
शब्दप्रधानं विज्ञानं प्रमातृव्यापृतौ पुरा ।।
जायतेऽनन्तरं शब्दः स्वव्यापारक्रमादथ ।।
ज्ञानप्रधानतामेति स्वार्थसंकेतवर्त्मना ।। ७४६ ।। 
वर्णस्वरादिक्रमवद्वाक्यरूपानुरञ्जितम् ।।
अज्ञानतार्थाधिगतौ तु ज्ञानं मानमितीर्यते ।। ७४७ ।। 
शब्दाभिन्नं पुरा ज्ञानं शब्दरूपानुरञ्जितम् ।। ७४८ ।। 
स्वप्रमेये प्रमाणं तदिति यद्वदिहोदितम् ।।
प्रमेयेऽपि तथैवैतत्पूर्वं मेयप्रधानकम् ।। ७४९ ।। 
मेयव्यापारतः पश्चात्प्राप्तज्ञानानुरञ्चनात् ।।
गुणत्वं व्रजति ज्ञामे प्रमेयोऽर्थः प्रमातरि ।। ७५० ।। 
अमितार्थानुगं ज्ञानं प्रमेयार्थानुरञ्जितम् ।।
पूर्वोक्तेन प्रमाणेन संगतेर्मेय उच्यते ।। ७५१ ।। 
मेयमानाभिसंबन्धो यथेह प्रतिपादितः ।।
एवमेवैष विज्ञेयो मेयमानान्तरेष्वपि ।। ७५२ ।। 
मेयमानाभिसंबन्धान्मानमेयार्थसंकरात् ।। 
नश्यद्विशेषणत्वं तन्मानं याति फलात्मनि ।। ७५३ ।। 
तावन्मात्रप्रधानत्वात्प्रमाणफलमुच्यते ।।
इत्येष मानव्यापारो यथावदनुवर्णितः ।। ७५४ ।। 
व्यापारः कर्तृतन्त्रः स्यात्तनुवाग्बुद्धिसाधनः ।।
पुंसस्तत्र स्वतन्त्रत्वाद्विद्याच्छास्रं प्रवर्तकम् ।। ७५५ ।। 
वस्तुतन्त्रं तु सद्यत्र विज्ञानं जायते बलात् ।।
तत्रापुरुषतन्त्रत्वान्न कश्चिद्विधिरिष्यते ।। ७५६ ।। 
व्यापारः कर्तृतन्त्रो हि तमेतमितिशास्रतः ।।
नित्यो ध्यानादिरूपो वा स स्याद् बुद्धिविशुद्धये ।। ७५७ ।। 
तमोरजोभ्यां मुक्ता धीर्यदा स्यादुक्तसाधनात् ।।
शमादिमान्यथातत्त्वमथाऽऽत्मानं समीक्षते ।। ७५८ ।। 
तस्मिन्दृष्टेऽथ सर्वस्य तावन्मात्रैकतत्त्वतः ।।
सर्वाज्ञानसमुच्छित्तेः सर्वज्ञानोदयस्तथा ।। ७५९ ।। 
निःशेषपुरुषार्थाप्तिः सर्वदःखौघनिह्नुतिः ।।
यतोऽत आत्मनि ज्ञाते कृतकृत्यत्वहेतुतः ।। ७६० ।। 
वाङ्भनःकायसाध्याया व्यापृतेः स्यादसंभवः ।।
फलावधित्वात्सर्वेषामुपायानां जगत्यपि ।। ७६१ ।। 
प्रमेयमयतां कामं प्रमातैव व्रजत्वयम् ।।
तस्यैव परिणामित्वात्प्रमेयेन च संगतेः ।। ७६२ ।। 
षड्भावविक्रियाभावादसङ्गाच्चाप्यनात्मना ।।
विज्ञानादिमयत्वं स्यान्न स्वतः प्रत्यगात्मनः ।। ७६३ ।। 
एवंभूतोऽपि चाज्ञातः कार्यकारणरूपताम् ।।
व्रजत्येष यथा रज्जुरज्ञाता सर्परूपताम् ।। ७६४ ।। 
मनआदेरशेषस्य प्रत्यगज्ञानहेतुतः ।।
हेतुध्वस्तौ भवेद्ध्वस्तिरकार्याकारणेऽक्षरे ।। ७६५ ।। 
तत्त्वबोधान्न नाशः स्याद्वतिरेकान्वयौ न च ।।
प्रत्यङ्भात्रैकयाथात्म्यादविद्यादेरिहाऽऽत्मनि ।। ७६६ ।। 
विनाशः क्रियते यत्र व्यतिरेकोऽथवाऽन्वयः ।। 
कार्यकारणसंबन्धान्मुक्तिस्तत्र सुदुर्लभा ।। ७६७ ।। 
ध्यानादिसंस्कृतं चेतो यदि मुक्तौ प्रणश्यति ।।
सभावनं सहेत्वेवं ध्यानं सर्वमपार्थकम् ।। ७६८ ।। 
अथ मुक्तौ तदन्वेति कारणेन सहान्वियात् ।।
अज्ञाने सति संसारो वद केन निवार्यते ।। ७६९ ।। 
लोहादेः कारणं भूमिर्भूमिष्ठं भूमितामितम् ।।
विरोधिहेतुसंपर्काल्लोहाद्येति न वायुताम् ।। ७७० ।। 
स्वकारणस्थं नित्यं च कार्यं सर्वमिदं मतम् ।।
न चैति कारणत्वं तत्तस्मादुक्तमपेशलम् ।। ७७१ ।। 
कुलालाद्युत्थसंस्कारविनाशादेव तत्स्वयम् ।।
कार्यं कारणतामेति न तु तत्कारणास्थितेः ।। ७७२ ।। 
आरभ्यं यत्र कार्यं स्यात्तत्रैव व्यापृतिर्ध्रुवम् ।।
तमित्यस्याः श्रुतेर्ज्ञेया भावनाज्ञानकर्मणाम् ।। ७७३ ।। 
ब्रह्मैव सन्स्वतो यत्र ब्रह्माप्येति तमोहनुतेः ।।
नामीषां व्यापृतिस्तत्र ह्युत्पत्त्यादिविरोधतः ।। ७७४ ।। 
प्रत्यगज्ञानविध्वंसिज्ञानाभ्यासोऽपि नेष्यते ।।
सकृदात्मप्रसूत्यैव बोधस्याज्ञानहानतः ।। ७७५ ।। 
न ह्यावृत्तिव्यपेक्षं सन्मानं जगति किंचन ।।
स्वप्रमेये तमो हन्ति स्वसाध्ये साधनं यथा ।। ७७६ ।। 
भावनाजं फलं यत्स्याद्यच्च स्यात्कर्मणः फलम् ।।
न तत्स्थास्न्विति मन्तव्यं पण्यस्त्रीगमनं यथा ।। ७७७ ।। 
संसार्यस्मीति चेद्ध्वस्ता कोटिकल्पोपबृंहिता ।।
स्वल्पीयोभ्यासजा स्थास्न्वी भावनेत्यत्र का प्रमा ।। ७७८ ।। 
तस्मान्न साध्विदं सर्वं भावनासंचयार्थिभिः ।।
ध्यानादि यदुपन्यस्तं निःशेषानर्थमुक्तये ।। ७७९ ।। 
वाक्येनावेदितं कृत्स्नं यदि साक्षात्प्रबोध्यते ।।
वस्तु बुद्धौ वद ध्यानव्यापारात्किमपेक्षते ।। ७८० ।। 
निःशेषानर्थसंप्राप्तिकैवल्यानाप्तिकृत्तमः ।।
तत्तेज्ज्ञानादपध्वस्तं समाप्तं यच्चिकीर्षितम् ।। ७८१ ।। 
कृतं चिकीर्षितं सर्वं बुद्धं यच्च बुभुत्सितम् ।।
सम्यग्ज्ञानोदयात्सर्वं वर्जितं यज्जिहासितम् ।। ७८२ ।। 
तथेप्सितं च संप्राप्तमित्येवं कृतकृत्यता ।।
प्रत्यग्याथात्म्यसंमोहध्वंसमात्रात्प्रबोधतः ।। ७८३ ।। 
सपर्पितं चेच्छब्देन बुद्धौ वस्तु यथोदितम् ।।
प्रज्ञां कुर्वीतेति विधिः किमर्थ इति भण्यताम् ।। ७८४ ।। 
न चेत्समर्पितं साक्षाद्वस्तु श्रुत्या यथोदितम् ।। 
अप्रामाण्यं श्रुतेः प्रापत्स्वार्थस्याप्रतिपादनात् ।। ७८५ ।। 
स्वप्रमेये प्रमाणं सत्प्रवृत्तं स्वात्मलाभतः ।।
अज्ञानाद्यनिरासेन नास्ति लोके प्रबोधकम् ।। ७८६ ।। 
अज्ञानमिथ्यासंशीतिव्यतिरेकेण नापरम् ।।
प्रत्यर्थि मेयविषये मानस्येहास्ति किंचन ।। ७८७ ।। 
अज्ञानादित्रयं बाध्यं मेययाथात्म्यसंश्रयात् ।।
मानं बाधकमेवात्र बाध्येन न हि हन्यते ।। ७८८ ।। 
बाध्यस्य बाधनादेव प्रमाणस्य प्रमाणता ।।
स्वमेयतत्त्वसंबन्धलब्धरूपस्य सर्वदा ।। ७८९ ।। 
नादग्ध्वाऽभ्याहितं दाह्यमग्रेरग्नित्वमिष्यते ।।
यथा बाध्यमबाधित्वा नैवं बाधकता मितेः ।। ७९० ।। 
न च प्रामाणिकं ज्ञानमुत्पत्त्यादौ नियुज्यते ।।
स्वमेयव्यक्तितस्तस्य न कार्यान्तरमिष्यते ।। ७९१ ।। 
न च मानान्तरैर्मेये मानस्येष्टा विरोधिता ।।
असाधारणमेयत्वान्मानानां चक्षुरादिवत् ।। ७९२ ।। 
मानान्तरैर्विरोधश्चेन्मानस्याभ्युपगम्यते ।।
तदुच्छित्तौ न हेतुः स्याद्विरोधस्य प्रमाश्रयात् ।। ७९३ ।। 
न च सामान्यतो ज्ञानं ल्यबन्तेनाभिधीयते ।।
प्रत्यग्वस्तु यतः सिद्धमसामान्यविशेषवत् ।। ७९४ ।। 
सामान्येनेक्षमाणस्य विशेषेण च वस्त्विदम् ।।
अपवादः पुरा तस्य न पश्यन्तीति वर्णितः ।। ७९५ ।। 
अन्ये तु पण्डितंमन्याः संप्रदायानुसारतः ।।
विज्ञायेति वचः श्रौतमिदं व्याचक्षतेऽन्यथा ।। ७९६ ।। 
तत्त्वमस्यादिवाक्योत्थविज्ञानेन यथोदितम् ।।
विज्ञाय वस्त्वसंसर्गि प्रज्ञां कुर्वीत यत्नतः ।। ७९७ ।। 
नन्वत्रापि कृतैवासौ ल्यबन्तेनाभिधीयते ।।
प्रज्ञाऽतः करणं तस्या भूयः कस्माद्विधीयते ।। ७९८ ।। 
मैवं पदार्थसंसर्गरूपस्यैवातथात्मके ।।
ऐकात्म्ये वाक्यहेतूत्थबोधस्योद्भूतिकारणात् ।। ७९९ ।। 
ब्रह्मासंसर्गि तद्यस्मादसामान्यविशेषवत् ।।
संसर्गरूपं वाक्योत्थं ज्ञानं नीलोत्पलादिवत् ।। ८०० ।। 
स्वभावतोऽखिलं वाक्यं संसर्गात्मकमेव हि ।।
परोक्षवृत्त्या च तथा वस्तु बोधयति स्वतः ।। ८०१ ।। 
स्वस्वभावं न चोल्लङ्घ्य स्वभावान्तरसंश्रयात् ।।
ब्रह्मासंसर्गि साक्षाच्च शब्दः शक्रोति बोधितुम् ।। ८०२ ।। 
अलब्धब्रह्मयाथात्म्यं ज्ञानं वाक्योद्भवं यतः ।।
तस्मात्प्रज्ञां प्रकुर्वीत साक्षाद्ब्रह्मैकगोचराम् ।। ८०३ ।। 
अपास्ताशेषसंसर्गं यया ब्रह्माधिगम्यते ।। ८०४ ।। 
केनेति च व्यपेक्षायां विज्ञानेनेति गम्यते ।।
ल्यबन्तोक्तेन सांनिध्यान्न ततोऽन्यदपेक्ष्यते ।। ८०५ ।। 
योग्यं संनिहितं चेदं साकाङ्क्षं च समीक्ष्यते ।। 
विज्ञानं यल्ल्यबन्तोक्तं तदेवात्र तु साधनम् ।। ८०६ ।। 
तस्माद्वाक्योत्थविज्ञानसाधनाभ्यासतोऽनिशम् ।।
प्रज्ञां कुर्यादसंसर्गिब्रह्मयाथात्म्यबोधिनीम् ।। ८०७ ।। 
अपेताशेषसंसर्गं तयैव ब्रह्म गम्यते ।।
यतोऽशेषतमोहन्त्री प्रज्ञा सैवात इष्यते ।। ८०८ ।। 
साक्षाद्दर्शनसिद्ध्यर्थमन्यत्रापि बिधीयते ।।
निदिध्यासनवाक्येन साधनं ध्यानलक्षणम् ।। ८०९ ।। 
इत्येवमादिवाक्यानि गम्भीरन्यायवेदिनः ।।
केचिद्व्याचक्षते यत्नादत्र प्रतिविधीयते ।। ८१० ।। 
मानान्तरापरिज्ञाते प्रमेयार्थे प्रमां स्फुटाम् ।।
मेयाज्ञातत्वबाधेन कुर्वन्मानमितीर्यते ।। ८११ ।। 
ब्रह्मानधिगतं चेदं वाक्यादन्यैः प्रमान्तरैः ।।
तद्यथा बोधयेद्वाक्यं तत्तथैवेति गृह्यताम् ।। ८१२ ।। 
प्रमाणादेव यत्प्राप्तं कथं तदतिशङ्क्यते ।।
ब्रह्म संसर्गरूपं वा यदि वाऽतोऽन्यथा श्रुतेः ।। ८१३ ।। 
प्रमाणतोऽपि संप्राप्तं यदि वस्त्वतिशङ्क्यते ।।
तदा शङ्कानिवृत्त्यर्थं मानादन्यत्किमिष्यताम् ।। ८१४ ।। 
न चापि स्वप्रमेयेऽस्ति मानानां बोधहेतुतः ।।
तारतम्यं यथा कार्ये कारकाणामसंभवात् ।। ८१५ ।। 
न च प्रमान्तरैः साक्षादज्ञाते ब्रह्मवस्तुनि ।।
अयथावस्त्विति ज्ञानं वक्तुं शक्यं विपश्चिता ।। ८१६ ।। 
अपि मानान्तराज्ज्ञाते तद्विरुद्धस्वभावके ।।
न चैवं युज्यते वक्तुं द्वयोरपि मितित्वतः ।। ८१७ ।। 
प्रमान्तरेण चेज्ज्ञातं ब्रह्मासंसर्गरूपकम् ।।
कृतत्वात्तर्हि प्रज्ञाया निष्फलोऽयं पुनर्विधिः ।। ८१८ ।। 
प्रज्ञायाश्च समाप्तत्वादविद्याया निराकृतेः ।।
पुरुषार्थस्य चाऽऽप्तत्वात्किमर्थं विधिशासनम् ।। ८१९ ।। 
वाक्यमानोद्भवं ज्ञानमयथावस्त्वितीर्यते ।।
यथावस्त्वप्रमोत्थं च चित्रं सर्वज्ञचेष्टित्नम् ।। ८२० ।। 
न च मिथ्याधियोऽभ्यासात्सम्यग्ज्ञानसमुद्भवः ।।
तथा सत्यप्रयत्नेन मुक्तिः स्यात्सर्वदेहिनाम् ।। ८२१ ।। 
संसारमिथ्याविज्ञानमभ्यस्यन्त्येव सर्वदा ।।
प्राणिनो न च सम्यग्धीस्तेषां ब्रह्मण्मि जायते ।। ८२२ ।। 
सम्यग्ज्ञानप्रसूतेश्च विघातायैव जायते ।।
मिथ्याज्ञानाभ्यासहेतुः संस्कारो न तु जन्मने ।। ८२३ ।। 
तथाच प्राह भगवान्व्यासः सत्यवतीसुतः ।।
पूर्वमर्थान्तरे न्यस्ता कालान्तरगता मतिः ।। ८२४ ।। 
तेनान्यं सन्तमप्यर्थं द्वेषान्न प्रतिपद्यते ।।
परीक्ष्य यो न गृह्णाति गृह्णाति च विपर्ययात् ।। ८२५ ।। 
दृढपूर्वश्रुतत्वाच्च प्रमादाच्चापि लौकिकात् ।।
चतुर्भिः कारणैरेतैर्याथातथ्यं न विन्दति ।। ८२६ ।। 
नातो मिथ्याधियोऽभ्यासः सम्यग्ज्ञानस्य जन्मने ।। ८२७ ।। 
अपि मिथ्याधियोऽभ्यासः सम्यग्ज्ञानस्य जन्मने ।।
स्यादेव चेच्छ्रुतेर्मात्वान्न मितेर्व्यञ्जकत्वतः ।। ८२८ ।। 
कार्योत्पत्तौ स्वतन्त्रत्वं कारणस्यैव निश्चितम् ।।
मानस्य व्यञ्जकत्वात्तु मेयतत्त्वानुरोधिता ।। ८२९ ।। 
अपि चाभ्यस्यमानस्य दार्ढ्यं दृष्टं जगत्यपि ।।
तदभ्यासवशादेवमत्राप्यध्यवसीयताम् ।। ८३० ।। 
भवद्व्याख्यात एवार्थो न चास्य वचसो ध्रुवम् ।।
व्याख्येयः सोऽपरेणापि राज्ञामाज्ञां विना क्वचित् ।। ८३१ ।। 
भवद्व्याख्यानतोऽस्माभिरुक्ता दोषपरंपरा ।।
सा यथा प्रसजेन्नेह व्याख्येयं तत्तथा वचः ।। ८३२ ।। 
सर्वमानाविरोधेन वाक्यार्थो गम्यते यथा ।।
गुणवृत्त्याऽन्यथा वा तद्व्याख्येयं सुविपश्चिता ।। ८३३ ।। 
वाक्यमाहात्म्यसंभूतं शाब्दं विज्ञानमुच्यते ।।
मेययाथात्म्यतो जाता प्रज्ञेतीहाभिधीयते ।। ८३४ ।। 
शाब्दविज्ञानमानेन प्रज्ञामैकात्म्यलक्षणाम् ।।
ब्रह्मास्मीति प्रकुर्वीत बुभुत्सोच्छेदिनीं दृढाम् ।। ८३५ ।। 
विज्ञायेति ल्यबन्तेन प्रमाणव्याप्तिरुच्यते ।। 
मेयस्य तेन माव्याप्तिः प्रज्ञामित्यभिधीयते ।। ८३६ ।। 
प्रमाणव्यापृतेर्यस्मान्मेयस्य व्यापृतेस्तथा ।। 
प्रज्ञाफलं जायतेऽथ यदपूर्वादिलक्षणम् ।। ८३७ ।। 
प्रमात्रादिविभागेन मानं मेयं समश्नुते ।।
मेयेनाऽऽप्तौ तु तद्ध्वास्तिर्मेययाथात्म्यमात्रतः ।। ८३८ ।। 
सकारणस्य मात्रादेः प्रत्यग्दृष्ट्यतिरेकतः ।।
तत्त्वं नान्यद्यतस्तस्मात्तन्मात्रेणैब तद्धतिः ।। ८३९ ।। 
निद्रान्धः सन्यथा स्वप्ने ह्यग्निव्याघ्रादिसंगतेः ।।
निद्रास्वप्नप्रहाणेन बोधमात्रार्थभाग्भवेत् ।। ८४० ।। 
प्रत्यगज्ञानसंभूतनानात्वोत्थप्रबोधतः ।।
प्रध्वंसादात्ममोहस्य तथैकात्म्यं समश्नुते ।। ८४१ ।। 
शास्राचार्यमतिर्वाऽत्र विज्ञायेत्यभिधीयते ।।
प्रज्ञेत्यादिकया वाचा ह्यात्मप्रत्यय उच्यते ।। ८४२ ।। 
शास्राचार्यव्यपेक्षत्बात्परतन्त्रैव तन्मतिः ।।
अनन्यापेक्षतो ज्ञेया प्रत्यग्बुद्धेः स्वतन्त्रता ।। ८४३ ।। 
आत्मप्रत्यय आत्मैको द्वितीयः पुनरात्मनः ।।
अनात्मप्रत्ययः सोऽहमुत्पत्त्यैवास्मि केवलः ।। ८४४ ।। 
यदि वोक्तात्मयाथात्म्यबोधेनैवाद्वयात्मिकाम् ।।
ब्रह्मप्रज्ञां प्रकुर्वीत विशेषणसमाश्रयात् ।। ८४५ ।। 
अव्यावृत्ताननुगतब्रह्मार्थोऽनात्मनोऽन्यतः ।।
लभ्यतेऽत्र यतस्तस्मात्तमेवेत्यभिधीयते ।। ८४६ ।। 
अव्यावृत्ताननुगतब्रह्मार्थान्नापि चान्यतः ।।
प्रत्यक्ता लभ्यते साक्षान्महानात्मेत्यतोऽत्र गीः ।। ८४७ ।। 
व्यावर्त्यार्थातिरेकेण नाऽऽत्मब्रह्मपदार्थयोः ।।
स्वरूपेऽस्ति भिदा काचिदमानित्वादिवस्तुवत् ।। ८४८ ।। 
विरुध्यतेऽक्रियारूपं मानित्वादिक्रियात्मकैः ।।
अमानित्वादिकं वस्तु यथेहापि तथेष्यताम् ।। ८४९ ।। 
प्रत्यग्वस्त्वद्वयमपि तदबोधोपघाततः ।।
स्रगिवाह्यादिरूपेण प्रथते भेदवन्मृषा ।। ८५० ।। 
तथैवाऽऽत्माऽपि तद्ब्रह्म तदविद्यैकहेतुतः ।।
परोक्षमिव तद्भाति तिमिरोद्भूतचन्द्रवत् ।। ८५१ ।। 
सद्वितीयपरोक्षत्वे यतोऽज्ञानैकहेतुके ।।
न वस्तु स्पृशतस्तस्मात्प्रमाणोत्थप्रबोधतः ।। ८५२ ।। 
यथावस्त्वभिसंबन्धान्निवर्तेते सहेतुके ।।
अकारकात्मबोधस्य जन्मनैव तमोह्नुतिः ।। ८५३ ।। 
नान्वयव्यतिरेकाभ्यां नाप्यभावेन तद्धतिः ।।
आत्मब्रह्मपदार्थैकरूपेणैव हनुतिर्यतः ।। ८५४ ।। 
नान्यदज्ञानतोऽस्तित्वं द्वितीयस्याऽऽत्मनो यथा ।।
निवृत्तिरप्यविद्याया नावगत्यात्मनोऽपरा ।। ८५५ ।। 
पदार्थप्रतिबोधो वा वाक्यार्थज्ञानजन्मने ।।
विज्ञायेत्युच्यते श्रुत्या पुंसस्तत्र स्वतन्त्रतः ।। ८५६ ।। 
अन्वयव्यतिरेकाभ्यां वाक्यनीडपदार्थयोः ।।
पुमानलं विवेकाय न तु वाक्यार्थवित्तये ।। ८५७ ।। 
नानुत्पन्ने विधिः पुंसोऽशक्यात्वाद्वस्तुतन्त्रतः ।।
उत्पन्नेऽपि कृतार्थत्वान्न स्याद्वाक्यार्थबोधने ।। ८५८ ।। 
अन्वयव्यतिरेकाभ्यां लौकिकत्वात्पदार्थयोः ।।
शक्तस्तद्विषयं ज्ञानं कर्तुं वाक्यार्थवित्तये ।। ८५९ ।। 
आत्मा द्रष्टव्य इत्यादावयमेव विधीयते ।।
पदार्थविषयः पुंसो व्यापारो योऽनुमात्मकः ।। ८६० ।। 
वाक्यार्थप्रतिबोधस्य पदार्थाज्ञानमेव तु ।।
अन्तरायो यतस्तस्मात्पदार्थज्ञानचोदना ।। ८६१ ।। 
ज्ञात्वाऽऽत्मानं तमेवेति तन्मोहोत्थादनात्मनः ।। ८६२ ।। 
अनात्मार्थप्रधानोऽयं यावदात्मा समीक्ष्यते ।।
ब्रह्मास्मीति न तावद्धीर्जायते सान्तरायतः ।। ८६३ ।। 
अनात्मनो यदाऽऽत्मानं प्रत्यगज्ञानकल्पितात् ।।
विविनक्त्यनुमानेन तदा वाक्यार्थधीर्भवेत् ।। ८६४ ।। 
आत्मन्येव यदाऽऽत्मानं व्युत्थाप्यानात्मनो नरः ।।
विजानाति तदा सर्वमात्मैवेति प्रपश्यति ।। ८६५ ।। 
अथवा पुरुषार्थत्वात्प्रज्ञायाः करणं नृणाम् ।।
स्वतः प्राप्तमनूद्येह तमेवेति नियम्यते ।। ८६६ ।। 
प्रज्ञां कुर्वीत यदिह तत्तमेव यथोदितम् ।।
तां प्रकुर्वीत विज्ञाय स्वात्मानं न त्वनात्मनः ।। ८६७ ।। 
तत्त्वमात्मैव सर्वस्य कार्यकारणवस्तुनः ।।
यस्मादात्मनमेवातः प्रज्ञां विज्ञाय कुर्विति ।। ८६८ ।। 
तदन्यविषयज्ञाने न किंचिद्वेत्ति तत्त्वतः ।।
न च कृत्स्नतमोहानिः सर्वज्ञानोदयो न च ।। ८६९ ।। 
प्रत्यगात्मनि तु ज्ञाते श्रुत्युक्तेनैव वर्त्मना ।।
नानुत्पन्नं क्वचिज्ज्ञानं नेहाध्वस्तं तमोऽप्यतः ।। ८७० ।। 
विज्ञायेह तमेवातः प्रज्ञा कुर्वीत सद्द्वीजः ।।
अज्ञानादि तथा कृत्स्नमात्मनोऽन्यत्र वेदने ।।
सर्वमात्मानमेवेति श्रुतेरपि वचस्तथा ।। ८७१ ।। 
निष्कर्मिका वा प्रज्ञेह विहितेत्यथ भण्यते ।।
कर्म तस्यास्तमेवेति विज्ञायेत्यनुवादतः ।। ८७२ ।। 
प्रज्ञा वा परमात्मेह प्रज्ञानमितिवाक्यतः ।। 
विज्ञायेह तमात्मानं प्रज्ञां कुर्वीत सद्द्विजः ।। ८७३ ।। 
इमं देहस्थमात्मानं विज्ञायोक्तेन वर्त्मना ।।
परां प्रज्ञां प्रकुर्वीतेत्येष शास्रस्य संग्रहः ।। ८७४ ।। 
तत्रैवं संभवत्यर्थे सर्वमानाविरोधिनि ।। 
वाक्यार्थः कल्प्यते कस्माद्विरुद्धो यः प्रमान्तरैः ।। ८७५ ।। 
असंतोषादतोऽन्येऽत्र भूरिदोषप्रदर्शिनः ।।
व्याख्यानादन्यथा चक्रुर्व्याख्यां वेदार्थनिश्चिताः ।। ८७६ ।। 
विदान्तवाक्यजं ज्ञानं यथावस्त्वेव मोहनुत् ।।
प्रामाण्याद्वेदवचसस्तज्जं मिथ्या भवेत्कथम् ।। ८७७ ।। 
वाक्यश्रवणकाले तत्सर्वाज्ञानतमोपनुत् ।।
जायते यद्यपि ज्ञानं कृत्स्नैकात्म्यसमाश्रयम् ।। ८७८ ।। 
जन्मानन्तरमेवैतदनादितमसाऽखिलम् .।
तथाऽपि बाध्यते ज्ञानमविद्याकार्यदर्शनात् ।। ८७९ ।। 
अविद्याहेतुरागादीन्सम्यग्ज्ञानादनन्तरम् ।।
यतो वीक्षामहे तस्माज्ज्ञानस्याज्ञानबाधनम् ।। ८८० ।। 
नैसर्ग्यागन्तुकी चेति ह्यविद्या द्विविधा स्मृता ।।
आगन्तुकी स्याद्विषये नैसर्गिक्यात्मनीष्यते ।। ८८१ ।। 
तत्राऽऽगन्तु यदज्ञानं तत्सकृज्ज्ञानजन्मना ।।
अपैति नासि शबरो राजाऽसीत्युक्तितो यथा ।। ८८२ ।। 
नैसर्गिकी तु याऽविद्या सा सकृज्ज्ञानजन्मना ।।
ध्वस्ताऽपि पुनरेवैति तज्जरागादिदर्शनात् ।। ८८३ ।। 
यस्मादेवंस्वभावैषाऽविद्या नैसर्गिकी ततः ।।
विज्ञायापि परं तत्त्वं कुर्यात्प्रज्ञं पुनः पुनः ।। ८८४ ।। 
तावत्प्रज्ञां प्रकुर्वीत यावद्ध्वस्ता निरन्वया ।।
आत्माविद्या यथोक्तात्मविद्याभ्यासेन यत्नतः।। ८८५ ।। 
श्लोकांश्च गौडपादादेर्यथोक्तार्थस्य साक्षिणः ।।
अधीयतेऽत्र यत्नेन संप्रदायविदः स्वयम् ।। ८८६ ।। 
तत्त्वमाध्यात्मिकं दृष्ट्वा तत्त्वं दृष्ट्वा तु बाह्यतः ।। 
तत्त्वीभूतस्तदारामस्तत्त्वादप्रच्युतो भवेत् ।। ८८७ ।। 
यदा न लीयते चित्तं न च विक्षिप्यते पुनः ।।
अनिङ्गनमनाभासं निष्पन्नं ब्रह्म तत्तदा ।। ८८८ ।। 
मन एव मनुष्याणां कारणं बन्धमोक्षयोः ।।
बन्धाय विषयासक्तं मुक्त्यै निर्विषयं यदा ।। ८८९ ।। 
तावदेव निरोद्धव्यं हृदि यावत्क्षयं गतम् ।।
इदं ज्ञानं च ध्यानं च शेषोन्यो ग्रन्थविस्तरः ।। ८९० ।। 
इति व्याचक्षते केचिद्विज्ञायेति वचः स्फुटम् ।।
महामीमांसका धीरा अत्र प्रतिविधीयते ।। ८९१ ।। 
यदाऽसाधारणाऽविद्या प्रत्यगात्मैकगोचरा ।।
अज्ञानाद्यात्मिका सिद्धा द्वैविध्यं स्यात्तदा कुतः ।। ८९२ ।। 
अज्ञात एव सर्वत्र मानानां मेय उच्यते ।।
आत्मैव ज्ञेय एष्टव्यो ध्रुवमैकात्म्यवादिना ।। ८९३ ।। 
अज्ञातोऽर्थोऽन्यतो यस्मान्नैवैकात्म्यात्प्रसिध्यति ।। ८९४ ।। 
न चानधिगतत्वस्य प्रसिद्धिः स्यात्प्रमाणतः ।।
अतिशीतेरसद्भावान्न च बाधोऽस्य माश्रयात् ।। ८९५ ।। 
न चाप्यनात्मना सिद्धिरज्ञातस्येह वस्तुनः ।।
तस्याप्यविद्यारूपत्वाज्जडोऽनात्मेति हीष्यते ।। ८९६ ।। 
अतो मात्राद्यभावेऽपि योऽज्ञातत्वस्य सिद्धये ।।
अलमर्थः स एवात्र मेयोऽज्ञात इहेष्यते ।। ८९७ ।। 
बोधमात्रातिरेकेण नान्योऽर्थोऽज्ञानसिद्धिकृत् ।।
अज्ञानादित्रयं तस्मात्स्वतोबोधैकसंश्रयम् ।। ८९८ ।। 
संभाव्यते जगत्यस्मिन्बोधमात्रपुरःसरम् ।। ८९९ ।।
अज्ञायमानो मात्रादिर्न यस्मादनुभूयते ।।
अज्ञातचितिवत्तस्मादज्ञातोऽनुभवः स्मृतः ।। ९०० ।।
आज्ञतायां यथा शुक्तौ रजताद्यर्थनिश्चितिः ।।
अनात्मनिश्चितिस्तद्वदज्ञातेऽनुभवात्मनि ।। ९०१ ।। 
ज्ञानात्पृथगसंसिद्धे रजतादेरमेयता ।।
शुक्तेरिव त्वविज्ञातज्ञातत्वस्य ततोऽन्यतः ।। ९०२ ।। 
यतो न लभते मेयं शुक्तौ रजतधीरतः ।।
न रूप्यधीः प्रमाणं स्यात्प्रमेयासंभवादिह ।। ९०३ ।। 
यथा न रजते मानं शुक्ताविपि तथैव सा ।।
तदप्रबोधताबाधात्तस्याश्चाशुक्तिकात्मनः ।। ९०४ ।। 
यथैवं सर्वमानानि प्रत्यङ्मानातिरेकतः ।।
अनात्ममेयभाञ्ज्येव विज्ञेयानीति निश्चितिः ।। ९०५ ।। 
प्रत्यक्संवित्त्वविज्ञाता तथैवेहानुभूयते ।।
अपि प्राङ्भानसंव्याप्तेर्यावद्य्वुत्पाद्यते  न ना ।। ९०६ ।। 
वास्तव्येव तु संसिद्धिरनुभूतेर्यतस्ततः ।।
नाज्ञातत्वस्य बाधः स्याच्छुक्तिकाबाधसिद्धिवत् ।। ९०७ ।। 
मानेनानभिसंबन्धान्नेयं षष्ठेन्द्रियार्थवत् ।।
अनुभूतेः सुषुप्त्यादेर्न चाप्यनुभवत्वतः ।।
निरपेक्षा प्रमाणाप्तौ मानाप्तकरबिल्ववत् ।। ९०८ ।। 
प्रमाणव्यापृतेः पूर्वमेवं मेयोऽत्र लभ्यते ।। ९०९ ।। 
नैवं वेदान्तसिद्धान्तादन्यसिद्धान्तशासने ।।
मेयसिद्धिर्यतस्तस्मान्न मानं तत्र विद्यते ।। ९१० ।। 
इह त्वज्ञात आत्मैव मिथ्याज्ञातस्तथैव च ।।
तस्य प्रमाणसंबन्धात्सर्वाज्ञानप्रहाणतः ।। ९११ ।। 
तत्त्वमस्यादिवाक्येभ्यः सर्वज्ञानप्रसूतितः ।।
सर्वाज्ञानापनुत्तेश्च ज्ञेयकार्यसमाप्तितः ।। ९१२ ।। 
प्राप्यस्य सर्वस्यावाप्तेस्तथा हेयस्य हानतः ।।
सम्यग्धियः सकृत्सूतेः किं कार्यमवशिष्यते ।। ९१३ ।। 
अविद्या पूर्ववच्चेत्स्यात्सम्यग्ज्ञातेऽपि वस्तुनि ।।
भूयोऽपि सा मृतेरूर्ध्वं नेष्यतीत्यत्र का प्रमा ।। ९१४ ।। 
अविद्याविद्ययोर्यस्माद्वाध्यबाधकसंगतिम् ।।
मुक्त्वाऽन्यो नास्ति संबन्धो दाह्यदाहकयोरिव ।। ९१५ ।।
बाध्याऽविद्या कथं विद्यां बाधिकां बाध्यते वद ।। 
दाहकस्य न दाहोऽस्ति वह्नेर्दाह्येन वस्तुना ।। ९१६ ।। 
विद्यमानाऽप्यविद्येयं विद्यां चेेन्नावधीत्पुरा ।।
ध्वस्ता वाधिष्यतेऽविद्या विद्यामित्यत्र का प्रमा ।। ९१७ ।। 
अविद्यया चेद्विध्वस्ता विद्येयं कार्त्स्न्यतस्तदा ।।
मुषितात्मपरिज्ञानः प्रज्ञां कुर्यात्कथं जडः ।। ९१८ ।। 
किंच हेतुमतो जन्म सर्वत्र स्यात्पुनः पुनः ।।
सर्वहेतोस्त्वविद्याया ध्वस्तायाः स्यात्कुतो भवः ।। ९१९ ।। 
ब्रह्मणश्चेद्भवस्तस्या अनिर्मोक्षः प्रसज्यते ।।
स्थास्रुत्वाद्ब्रह्मणो नित्यं किरणानां रवेरिव ।। ९२० ।। 
अनादेर्नाप्यनुच्छित्तिः सर्वत्रोच्छित्तिदर्शनात् ।।
अनाद्यज्ञातमेयेषु ह्यज्ञानस्य प्रहाणतः ।। ९२१ ।। 
अनाद्यज्ञानवन्मेयमूरीकृत्येह सर्वतः ।।
उच्छिन्दन्ति प्रमाणानि ह्यज्ञातत्वं प्रमेयगम् ।। ९२२ ।। 
न च कारणसंसर्गो नाशोऽज्ञानस्य भण्यते ।।
उरगादेः स्रजीवास्य ब्रह्मणोऽकारणत्वतः ।। ९२३ ।। 
अज्ञातज्ञापनं मुक्त्वा न चेहास्त्यपरो विधिः ।।
तावतैव कृतार्थत्वान्न कार्यमवशिष्यते ।। ९२४ ।। 
आत्मैव कारणं यस्य सर्वज्ञानस्य कार्यतः ।।
आत्मान्वितेः स्वतः सिद्धेर्न कार्या तस्य चाऽऽत्मधीः ।।। ९२५ ।। 
अंशांशिसंगतेरात्माऽप्यहंबुद्ध्याऽनुभूयते ।।
तस्यापि नित्यसंबन्धान्न विधेयाऽऽत्मधीरियम् ।। ९२६ ।। 
आत्मानात्मपरिज्ञाने यस्य साधारणं मतम् ।।
करणं बुद्धिरेवेह न तं प्रत्यपि चोदना ।। ९२७ ।। 
बुद्ध्यादेर्विषयान्तस्य प्रतीचोऽन्यस्य वस्तुनः ।।
आत्मात्मीयत्वतस्तस्माच्चित्स्वभावमिदं जगत् ।। ९२८ ।। 
चित्स्वभावं सदा तत्स्यादन्यहेत्वनपेक्षणात् ।। 
धर्माधर्माद्यपेक्षत्वादनात्माकारतां प्रति ।। ९२९ ।। 
वियत्संपूर्णतां नर्ते घटो नानाविधैर्युतिम् ।।
द्रव्यैर्यायाद्वियोगं वा संविदर्ते तथा धियः ।। ९३० ।। 
शब्दाद्याकारतां यान्ति संशयाद्यात्मतां तथा ।। 
प्रत्यक्चित्पूर्णतां मुक्त्वा शून्यतां न च ताः सदा ।। ९३१ ।। 
यतोऽतो नाऽऽत्मधीः कार्या नापि तत्संततिस्तथा ।।
स्वभावादेव तत्सिद्धेः सर्वप्राणभृतामपि ।। ९३२ ।। 
सर्वेषामपि भिन्नानां तथाऽभेदत्वहेतुतः ।।
न कार्यैवाऽऽत्मधीः पुंभिः कृतत्वादेव हेतुतः ।। ९३३ ।। 
आत्माधाराणि यस्यापि ज्ञानादीनीह वादिनः ।।
तस्यापि नाऽऽत्मधीः कार्या नित्यप्राप्तत्वकारणात् ।। ९३४ ।। 
देहस्य सर्वदैवास्य जीवतश्चित्स्वभावतः ।। 
स्वभाववादिनोऽपीयं कार्या नैवाऽऽत्मधीस्तथा ।। ९३५ ।। 
नियमे परिसंख्यायां सर्वानात्मासमीक्षणात् ।।
वैयर्थ्यं कर्मकाण्डस्य निर्मूलत्वात्प्रसज्यते ।। ९३६ ।। 
न चापि नित्याप्राप्तत्वात्तयोरस्तीह संभवः ।।
अप्राप्तांशे यतो नित्यं विधिः सर्वोऽपि चेष्यते ।। ९३७ ।। 
कर्तव्यमात्मविज्ञानमित्यत्रैव निराकृतः ।।
विधिः सर्वप्रकारोऽपि न त्वबुद्धार्थबोधनम् ।। ९३८ ।। 
कर्तव्यता न साध्यस्य विज्ञातत्वाद्विधीयते ।।
दुःखत्वाच्च न यागस्य ह्युपायोऽतोऽत्र बोध्यते ।। ९३९ ।। 
प्रवृत्तिरप्रवृत्तिर्वा मेयवस्त्वनुरोधिनी ।।
प्रमाऽत्र बोधिकैवातो न प्रवृत्तिः प्रमाणतः ।। ९४० ।। 
कर्त्रादिहेतूच्छित्तेश्च प्रवृत्तेर्नास्ति संभवः ।।
सम्यग्ज्ञानसमुत्पत्तौ मेयस्याकारकत्वतः ।। ९४१ ।। 
अज्ञानध्वंसि विज्ञानं न च कारकरूपताम् ।।
गृहीत्वेह तमो हन्ति द्वैधीभावेऽसिवत्कचित् ।। ९४२ ।। 
प्रत्यग्बोधोऽप्रमः सिद्ध आगमापायिमातृवत् ।।
प्रत्यङ्भात्रफलत्वेन साक्षित्वेन च सर्वदा ।। ९४३ ।। 
अनात्मवस्तुना नाऽऽत्माऽकारकत्वाद्विना तमः ।।
संबन्धं लभते साक्षात्तथाऽनात्माऽपि चाऽऽत्मना ।। ९४४ ।। 
बुद्ध्यादिर्जडरूपत्वात्स्वमहिम्ना न सिध्यति ।।
बोधात्मवत्स्वतःसिद्धप्रत्यक्सिद्ध्यैव सिध्यति ।। ९४५ ।। 
स्वार्थं प्रत्येव सर्वेऽपि परार्थोऽर्थः प्रसिध्यति ।।
यथा स्वप्नविनिर्माणं सिध्येत्स्वप्नदृशं प्रति ।। ९४६ ।। 
पृथक्त्वे वाऽपृथक्त्वे वा नैव तस्य मृषात्मता ।।
पृथक्त्वे स्वमहिम्नैव तस्य सिद्धेः परात्मवत् ।। ९४७ ।। 
आत्मत्वादपृथक्त्वे च मानं नाशे च नेक्ष्यते ।।
परमार्थमनाविश्य न मिथ्येति प्रसिध्यति ।। ९४८ ।। 
क्लृप्तसर्पाद्यभावोऽयं न स्रक्तत्त्वात्पृथङ्मितः ।।
व्यतिरेकेण तत्सिद्धेर्नापि चाऽऽत्मानमन्वियात् ।। ९४९ ।। 
स्वार्थस्य प्रत्यगात्मत्वात्प्रत्यग्याथात्म्यतोऽपि च ।।
खण्डमुण्डादिवन्मत्तो नानात्मा लभते भिदाम् ।। ९५० ।। 
सर्वमात्मेत्यतो वाक्यात्प्रत्यङ्भात्रैकरूपताम् ।। 
तदबोधप्रहाणेन प्रतीमो जगदात्मनः ।। ९५१ ।। 
तत्त्वप्रबोधनं मुक्त्वा कार्यकारणवस्तुनः ।।
अपूर्वाद्यर्थवचसा नान्वयाद्यवबोध्यते ।। ९५२ ।। 
बोधोऽप्यकारको यस्माद्धन्त्यज्ञानमिहाऽऽत्मनि ।।
न चाऽऽवृत्तिव्यपेक्षः सन्व्यञ्जकत्वात्तमोपनुत् ।। ९५३ ।। 
एवं स्वात्मनि विज्ञाते निष्क्रियेऽकारकेऽफले ।।
प्रवृत्तौ वा निवृत्तौ वा को हेतुरिति भण्यताम् ।। ९५४ ।। 
प्रत्यङ्भात्रैकतां मुक्त्वा तदविद्यामृते न हि ।।
विद्वाप्रूपान्तरं पश्येद्यत्र हीति तथा श्रुतिः ।। ९५५ ।। 
नातोऽविद्यासमुच्छित्तौ ब्रह्मयाथात्म्यबोधतः ।।
प्रतीचि भूयोऽतिद्यायाः संभवोऽस्ति प्रमाणतः ।। ९५६ ।। 
रागादिदर्शनं यच्च ज्ञानिनोऽपीह चोद्यते ।।
बाधितस्यैव तत्सूतेस्तदप्युक्ते न दूषणम् ।। ९५७ ।। 
बाध्यबाधकयोर्यस्मात्संबन्धः सकृदेव तु ।।
संबन्धोत्तरकाले तु तत्स्मृत्योरेव संगतिः ।। ९५८ ।। 
न च स्मृतेः प्रमाणत्वं क्वचित्सिद्धान्त इष्यते ।। 
प्रमाणलक्षणाभावान्न च बोधोऽप्रमाणतः ।। ९५९ ।। 
मात्रादिकारणध्वस्तेः पराङ्मानप्रबाधतः ।।
प्रत्यक्षादिविरोधोऽपि नातश्चोद्यः कथंचन ।। ९६० ।। 
उदर्के च शमादीनि साधनानि प्रवक्ष्यति ।।
उक्तप्रज्ञाप्रसिद्ध्यर्थं येषु स्वातन्त्र्यमिष्यते ।। ९६१ ।। 
नाभिध्यायेदतः शब्दाननात्मार्थवबोधिनः ।।
बहूनित्यनुवादः स्यात्तद्बहुत्वस्य सिद्धितः ।। ९६२ ।।
वाचो विग्लापनमिति श्रुत्या निन्दाऽभीधीयते ।। 
भूरिशब्दानुचिन्तायास्तन्निषेधप्रसिद्धये ।। ९६३ ।। 
प्रभूतशब्दाभिध्यानं नालं मोक्षार्थसिद्धये ।।
न चेदेवं फलं तत्स्याद्वाक्तालुगलशोषणम् ।। ९६४ ।। 
उक्तव्याख्यानतोऽन्यस्य व्याख्यानस्य यथोदित - 
न्यायेन दूषितत्वात्तद्दूषणार्थं न यत्यते ।। ९६५ ।। 
ओमित्येवं सदा ध्यायेदन्या वाचो विमुञ्चथ ।।
तेऽनुवित्त्वेति च तथा त्रयीत्यागे वचः स्फुटम् ।। ९६६ ।। 
ईत्वर्थ इतिशब्दोऽयं बहुशब्दजिहासया ।।
मन्त्राम्नायसमाप्त्यर्थं यदि वेतिसमीरणम् ।। ९६७ ।। 
सहेतुकावभिहितौ बन्धमोक्षौ प्रयत्नतः ।।
मन्त्रोक्त्या ब्राह्मणोक्त्या च पुंसां श्रेयोभिवाञ्छिनाम् ।। ९६८ ।। 
नानुध्यायाद्ब्रहूञ्शब्दानिति कस्मादिहोच्यते ।।
अल्पीयसां वा न त्यागः कस्मादित्यभिधीयताम् ।। ९६९ ।। 
शब्दस्याल्पीयसोऽत्यागे तत्र तावदिहोच्यते ।।
हेतुस्रय्यास्तु संत्यागे तमेतमिति वक्ष्यते ।। ९७० ।। 
यदि वा भिन्नवाक्यत्वात्कर्मविज्ञानकाण्डयोः ।।
वेदान्तैः कर्मकाण्डस्य परस्परविरोधतः ।। ९७१ ।। 
हेतुतां प्रतिपद्यन्ते कर्माण्यपि विमुक्तये ।।
बुद्धेः संस्कारकत्वेन यथा तदभिधीयते ।। ९७२ ।। 
पूर्वो भागः समस्तोऽपि वेदान्तार्थावबुद्धये ।।
यथा भवति वेदस्य तथाऽथ प्रतिपाद्यते ।। ९७३ ।। 
वेदान्तार्थं यथायातमनूद्य श्रुतिरादरात् ।।
स वा इत्यादिनोक्तार्थं प्रवक्तुमुपचक्रमे ।। ९७४ ।। 
परामर्शः सशब्देन पूर्वोक्तस्य प्रसिद्धितः ।।
वैशब्दः स्मृतये तस्य मृतिजन्मादिधर्मिणः ।। ९७५ ।। 
ध्रुवान्तमन्त्राम्नायोक्त एष इत्यभिधीयते ।।
महानज इति वचस्तद्विशेषणासिद्धये ।। ९७६ ।। 
अन्वयव्यतिरेकार्था योऽयमित्यादिका श्रुतिः ।।
विशेषणविशेष्यार्थं सर्वस्येति तथा वचः ।। ९७७ ।। 
यदत्र किंचिद्वक्तव्यं तस्य प्रागेव चोक्तितः ।।
सामानाधिकरण्यादेर्नेह तत्पुनरुच्यते ।। ९७८ ।। 
भूयान्स साधुना नेति ज्ञानस्य फलमुच्यते ।।
एष सर्वेश्वरोकत्या च यथोक्तस्यैव संस्तुतिः ।। ९७९ ।। 
एतदुक्तं भवत्यत्र योऽयमित्यादिनोदितः ।।
विविक्तः कामकर्मादेः स्वयंज्योतिश्च शब्दितः ।। ९८० ।। 
स एष ईश्वरः साक्षादिति श्रुत्या प्रदर्शितः ।।
विशेषणविशेष्यत्वमीशितव्येश्योरिह ।। ९८१ ।। 
यमपेक्ष्येश्वरत्वं स्यात्तत्तावत्प्रतिषेधति ।।
विशेषणविरोधित्वान्महत्खं कुम्भगं यथा ।। ९८२ ।। 
ईशितव्यापनुत्तौ च तदपेक्षैकसंश्रयात् ।।
ईशित्वमपि निःशेषं प्रतीचो विनिवर्तते ।। ९८३ ।। 
घटाकाशो महाकाश इत्युक्ते कुम्भखह्नुतौ ।।
आकाशमात्रताशेषो यथैवेह तथाऽऽत्मनि ।। ९८४ ।। 
विरुद्धयोरसंसर्गो यथैवमविरुद्धयोः ।।
तदबोधसमुच्छित्ताववाक्यार्थोऽवशिष्यते ।। ९८५ ।। 
ऐदंपर्यमिदं तावत्पदार्थोऽथाधुनोच्यते ।।
स वा इतिवचोर्थस्य व्याख्यातत्वान्न यत्यते ।।
तद्ब्याख्यानाय भूयोऽपि तस्य चेहानुवादतः ।। ९८६ ।। 
आकाशवचसा चोक्तः परोऽज्ञातो जगद्गुरुः ।।
जगज्जनिस्थितिध्वंसहेतुरात्मविशेषणम् ।। ९८७ ।। 
क्षेत्रक्षेत्रज्ञयोरेष स्वभावः प्राक्समीरितः ।।
अप्रबुद्धात्मतत्त्वः सन्कारणात्मतया स्थितः ।। ९८८ ।। 
सर्वमस्य वशे यस्माद्वशी सर्वस्य तेन सः ।।
उदासीनस्य तस्य स्याद्वशित्वमिति चेन्यतम् ।। ९८९ ।। 
वशित्वशक्तिसंबन्धान्मैवं यस्मात्पुनर्वचः ।।
सर्वस्येशान एवेति सर्वस्येष्टे सदैव सः ।। ९९० ।। 
कुमारनृपवत्तत्स्यादीशानत्वं परात्मनः ।। 
इति चेन्नैतदेवं स्याद्यतोऽधिपतिरुच्यते ।। ९९१ ।। 
अधिष्ठायाऽऽत्मकार्यत्वादुत्पत्तिस्थितिहानिषु ।।
त्रिविधेनाऽऽधिपत्येन स जगत्पाति सर्वदा ।। ९९२ ।। 
धर्माधर्मसमायोगो लोकवच्छासनात्प्रभोः ।।
प्राप्नोति चेन्न तत्प्राप्तिः स नेति वचसः श्रुतेः ।। ९९३ ।। 
स्वकर्तृफलदायित्वं स्वभावः कर्मणां मतः ।।
कर्तृस्वामित्वविरहान्नेशस्य फलसंगतिः ।। ९९४ ।। 
कौटस्थ्यान्नास्य कर्तृत्वमकार्याकारणत्वतः ।।
कार्यकारणभेदेन तदविद्यैव संस्थिता ।। ९९५ ।। 
अस्थूलं नेति नेतीति न जायत इति श्रुतिः ।।
अपूर्वानपरेत्याद्या तथाच सति युज्यते ।। ९९६ ।। 
स्वस्वामित्वादिसंबन्धस्तथा नास्याद्वितीयतः ।।
यत्र हि द्वैतमित्येवं तथाच श्रुतिशासनम् ।। ९९७ ।। 
जन्यादयो विकारा ये संबन्धाश्चापि ये मताः ।।
अविद्योपप्लुतस्यैव ते सर्वे स्युर्न तु स्वतः ।। ९९८ ।। 
यत एवमतो नेशो भूयान्स्यात्साधुकर्मणा ।।
कनीयान्नापि पापेन तदकर्तृत्वहेतुतः ।। ९९९ ।। 
क्षेत्रज्ञस्य सतो यद्वत्पण्यपापाभिसंगतिः ।।
कर्तृत्वाद्यभिमानित्वान्नेशस्य तदसंभवात् ।। १००० ।। 
निर्हेतुत्वात्प्रतीचोऽस्य तमस्वित्वस्य सर्वदा ।।
हानिवृद्धी न तस्यातो धर्मोधर्मैरसंगतेः ।। १००१ ।। 
न कार्यकारणं वाऽस्य यत्कर्तृत्वादिकारणम् ।।
स्वतोऽसङ्गस्वभावत्वान्निरंशैकत्वतस्तथा ।। १००२ ।। 
स्वत एवंस्वभावोऽपि तदविद्यासमाश्रयात् ।।
एष सर्वेश्वरो देव ईशितव्यव्यपेक्षया ।। १००३ ।। 
एष सर्वेश्वर इति पुनरुक्तं किमुच्यते ।।
वक्ष्यमाणबुभुत्साया विषयत्वप्रसिद्धये ।। १००४ ।। 
अज्ञात एष एवाऽऽत्मा तावन्मात्रसतत्त्वतः ।।
ईशादेर्विषयान्तस्य कल्पितत्वमतो भवेत् ।। १००५ ।। 
साध्वाद्यनभिसंबन्धे यदि वा हेतुरुच्यते ।।
एष इत्यादिवचसा सर्वेशस्याऽऽत्मनः स्फुटः ।। १००६ ।। 
धर्माधर्मादितन्त्रोऽर्थस्तत्फलेनेह लिप्यते ।।
विज्ञानात्मा न तु तथा सर्वेशत्वात्परो भवेत् ।। १००७ ।। 
सर्वस्य़ कर्मणोऽप्येष कारकस्य च तत्कृतः ।।
स्वतन्त्र ईश्वरो यस्मान्नातो धर्मादितन्त्रता ।। १००८ ।। 
भूतानि जनिमन्त्येष यतः पालयतीश्वरः ।।
भूतपालस्ततो देवः कार्याणां कारणत्वतः ।। १००९ ।। 
कारणेन हि पाल्यन्ते कार्याणीह यतस्ततः ..
तत्कार्यत्वाच्च भूतानां भूतपालत्वमात्मनः ।। १०१० ।। 
भूताधिपतिशब्देन ब्रह्मा वाऽत्राभिधीयते ।।
इन्द्रो लोकेश्वरश्चात्र वरुणाद्यात्मना तथा ।। १०११ ।। 
लोकपालोऽपि चाप्येष तथाकार्यस्य दर्शनात् ।।
प्रशासिताऽपि चाप्येष तदेतदभिधीयते ।। १०१२ ।। 
लोकानां रचना यैषा क्षित्यादीनां व्यवस्थिता ।।
सिद्धाऽसंकीर्यमाणेह साऽप्यस्यैवानुशासनात् ।। १०१३ ।। 
वर्णाश्रमादिहेतूनां व्यवस्थानामसंकरः ।।
नैव सिध्येद्विना हेतुं सेतुरेष इतीक्ष्यताम् ।। १०१४ ।। 
यथोदकप्रवाहस्य सेतुर्विधरणस्तथा ।।
सर्वलोकव्यवस्थानां सेतुः स परमेश्वरः ।। १०१५ ।। 
किमर्थं सेतुरित्येवमाकाङ्क्षायां परं वचः ।।
असंभेदाय लोकानामेषामित्यभिधीयते ।। १०१६ ।। 
असंभिन्नव्यवस्थाः स्युः कथं नाम यथोदिताः ।।
तस्मै तस्मै फलायालं सेतुरीशो भवेत्ततः ।। १०१७ ।। 
एवं तावत्समासेन षष्ठाध्यायोक्तमादरात् ।।
श्रुत्याऽनूद्याखिलं वस्तु तस्याथ प्रतिपत्तये ।। १०१८ ।। 
उपायतां यथा सर्वो वेदोऽयं प्रतिपद्यते ।।
तमेतमिति वाक्येन तदेतदभिधीयते ।। १०१९ ।। 
एतं विविदिषन्त्युक्तं वेदानुवचनादिभिः ।।
उपायैरीश्वरं साक्षादपेताशेषकल्पनम् ।। १०२० ।। 
स्वातन्त्र्येणेशविषया बुभुत्साऽप्यतिदुर्लभा ।।
गम्यते तदुपायानां विधानाद्यत्नतः श्रुतौ ।। १०२१ ।। 
विनियोगप्रयत्नाच्च कर्मविज्ञानकाण्डयोः ।।
गम्यते भिन्नवाक्यत्वं नैकत्र विनियोगगीः ।। १०२२ ।। 
यद्वभुत्साऽपि दुष्प्रापा वद तत्तत्त्वबोधनम् ।।
ततोऽपि दुर्लभतरमुपायाल्लभ्यते कुतः ।। १०२३ ।। 
बुभुत्सामात्र एवामी वेदानुवचनादयः ।।
विनियुक्ता यतस्तस्मान्नैते तज्ज्ञानसिद्धये ।। १०२४ ।। 
अत एव श्रुतिर्यत्नाच्छमादीनेव वक्ष्यति ।।
उपायानात्मयाथात्म्यविज्ञानाय यमात्मकान् ।। १०२५ ।। 
बुभुत्सासाधनेष्वेषु वेदानुवचनादिषु ।।
अधिकारोऽविशेषेण ह्याश्रमाणां यथायुति ।। १०२६ ।। 
यथायोगं यथाश्रद्धं तद्बुभुत्साप्रसिद्धये ।।
सर्वाश्रमैरमी कार्या वेदानुवचनादयः ।। १०२७ ।। 
वेदानुवचनोक्त्याऽत्र वेदाध्ययनमन्वहम् ।।
श्रुत्येह भण्यतेऽस्मभ्यं नित्यस्वाध्यायलक्षणम् ।। १०२८ ।। 
ब्राह्मणग्रहणं चात्र द्विजानामुपलक्षणम् ।।
अविशिष्टाधिकारित्वात्तेषामात्मावबोधने ।। १०२९ ।। 

Some Shlokas missing 1030 to 1041

इदं मेऽङ्गमनेनेति पुंसंस्कारश्रुतेस्तथा ।।
यज्ञो दानं तपश्चेति स्मृतेरपि वचः स्फुटम् ।। १०४२ ।।
यस्मिन्विशुद्ध इति च सत्त्वशुद्धौ ध्रुवा स्मृतिः ।।
इत्येवमादिवाक्यानि श्रौतान्युक्तार्थसिद्धये ।। १०४३ ।। 
ज्ञानमुत्पद्यते पुंसां क्षयात्पापस्य कर्मणः ।।
यथाऽऽदर्शतलप्रख्ये पश्यत्यात्मानमात्मनि ।। १०४४ ।। 
यज्ञदानतपःकर्म न त्याज्यं कार्यमेव तत् ।।
यज्ञो दानं तपश्चैव पावनानि मनीषिणाम् ।। १०४५ ।। 
चत्वारिंशत्तथाऽष्टौ च संस्कारा इति च स्मृतिः ।।
योगिनः कर्म कुर्वन्ति सङ्गं त्यक्त्वाऽऽत्मशुद्घये ।। १०४६ ।। 
योगयुक्तो विशुद्धात्मा विजितात्मा जितेन्द्रियः ।।
सर्वभूतात्मभूतात्मा कुर्वन्नपि न लिप्यते ।। १०४७ ।। 
गार्भैर्होमैर्जातकर्मचूडामौञ्जीनिबन्धनैः ।।
बैजिकं गार्भिकं चैनो द्विजानामपमृज्यते ।। १०४८ ।। 
स्वाध्यायेन व्रतैर्हौमैस्त्रैविद्येनेज्यया सुतैः ।।
महायज्ञैश्च यज्ञैश्च ब्राह्मीयं क्रियते तनुः ।। १०४९ ।। 
इत्येवं शतशः सन्ति यथोक्तार्थप्रसिद्धये ।। 
स्मृतिवाक्यानि पुंबुद्धिशुद्धिशंसीनि कर्मभिः ।। १०५० ।। 
संसारानर्थहेतुत्वज्ञानायैव च कर्मणाम् ।।
काम्यानामिह निर्देशस्तज्जिहासाप्रसिद्धये ।। १०५१ ।। 
यद्वा विविदिषार्थत्वं काम्यानामपि कर्मणाम् ।।
तमेतमिति वाक्येन संयोगस्य पृथक्त्वतः ।। १०५२ ।। 
देशे काले च पात्रे च दानं श्रद्धादिपूर्वकम् ।।
शुद्धिकृत्स्याद्धियः पुंसो बहिर्वेद्यपि शास्रतः ।। १०५३ ।। 
नियमाद्दूंद्वसंपातसहनं तप उच्यते ।।
तस्यापि बुद्धिसंशुद्धिहेतुत्वं शास्त्रतो मतम् ।। १०५४ ।। 
विजिज्ञासस्व तद्ब्रह्म तपसैवेति च श्रुतिः ।।
तपसा कल्मषं हन्तीत्यपि च स्मृतिशासनम् ।। १०५५ ।। 
यद्दुस्तरं यद्दुरापं यद्दुर्गं यच्च दुष्करम् ।।
सर्वं तत्तपसा साध्यं तपो हि दुरतिक्रमम् ।। १०५६ ।। 
अनाशकं चानशनं कामानशनलक्षणम् ।। 
रागद्वेषवियुक्तैस्तु विषयानिति चाऽऽह हि ।। १०५७ ।। 
कामानशनबोधार्थं वेदव्यासोऽपि यत्नतः ।।
मृत्य्वन्तं वा सनियमं तदप्यत्यन्तशुद्धिकृत् ।। १०५८ ।। 
प्रत्यग्विविदिषामात्रहेतुत्वान्न मृतेर्भयम् ।। 
अनेकजन्मसंसिद्धस्ततो यातीति च स्मृतेः ।। १०५९ ।। 
भावितैः करणैश्चायं बहुसंसारयोनिषु ।।
आसादयति शुद्धात्मा मोक्षं वै प्रथमाश्रमे ।। १०६० ।। 
पृथूदकादितीर्थेषु तथाच मरणं स्मृतौ ।।
श्रूयते मुक्तये साक्षान्न भयं स्यादतो मृतेः ।। १०६१ ।। 
साक्षात्तु वस्तुविज्ञाने श्रुत्या यत्र नियुज्यते ।।
विद्वापरिहरेत्तत्र मृतिहेतुं प्रयत्नतः ।। १०६२ ।। 
चतुर्णामाश्रमाणां वा वेदानुवचनादिना ।।
श्रुत्येह ग्रहणं ज्ञेयं तद्बुभुत्साप्रसिद्धये ।। १०६३ ।। 
ब्रह्मचर्यान्तवाक्येन ब्रह्मचारिपरिग्रहः ।।
तपसा तापसस्यैव यज्ञेन गृहिणस्तथा ।। १०६४ ।। 
श्रद्धानाशकवाल्यं तु सर्वार्थमिति गम्यते ।। 
एतमेव विदित्वेति पारिव्राज्यं च वक्ष्यति ।। १०६५ ।। 
सर्वेऽपि क्रमशस्त्वेते सेव्यमाना यथाविधि ।।
यथोक्तकारिणं विप्रं नयन्ति परमां गतिम् ।। १०६६ ।। 
चतुर्भिराश्रमैरेभिर्यथाशास्त्रमनुष्ठितैः ।।
अत्यन्तं क्षेममाप्नोतीत्यापस्तम्बोऽप्यभाषत ।। १०६७ ।। 
यं तं विविदिषन्त्युच्चैर्यथोक्तैः साधनैः परम् ।।
एतमेव विदित्वाऽथ मुनिः स्यात्प्राग्यथोदितः ।। १०६८ ।।
पाण्डित्यबाल्ययोर्निष्ठां मुनित्वं प्रागवादिषम् ।।
सर्वकर्ममुचां यस्मान्न तत्साधारणं ततः ।। १०६९ ।। 
योगस्य च समस्तस्य प्रत्यग्विज्ञानजन्मने ।।
उपयोगो यतस्तस्मान्नाऽऽत्मज्ञानोदयात्परः ।। १०७० ।। 
शमादीन्येव विद्यायाः साधनानि यतस्ततः ।।
कुतोऽसंन्यासिनस्तत्स्यान्मुनित्वं निष्प्रमाणकम् ।। १०७१ ।। 
मननात्मकमेवास्य कर्म नान्यद्यतस्ततः ।।
मुनित्वं न्यासिनो युक्तं मौनाच्चाप्यस्य सर्वदा ।। १०७२ ।। 
प्रत्यग्याथात्म्यविज्ञाननिष्ठता मुनिता यतः ।।
तज्ज्ञानजन्मनो नोर्ध्वं मुनिता तत्फलत्वतः ।। १०७३ ।। 
एतमेवेत्यवधृतेरस्यैवैकस्य वस्तुनः ।।
तदज्ञानैकहेतुत्वात्सर्वस्यानात्मवस्तुनः ।। १०७४ ।। 
सामर्थ्याच्च ततोऽस्यैव प्रत्यग्याथात्म्यवेदिनः ।। 
मुनित्वं प्रत्यगज्ञानहेतुकर्मापवर्जनात् ।। १०७५ ।। 
किंचैतमेवमात्मानं सर्वानर्थैककारणम् ।।
मोहमात्रव्यवहितमाप्तुमिच्छन्त आदरात् ।। १०७६ ।। 
आत्मयाथात्म्यविज्ञानसर्वाविद्योपमर्दिना ।।
सम्यग्ज्ञनप्रदीपेन प्रत्यक्प्रवणबुद्घयः ।। १०७७ ।। 
विरक्ताः सर्वसंसारादाग्रजाद् बुद्धिशुद्धितः ।।
उत्पन्ननिखिलानर्थतित्यक्षा दोषदर्शनात् ।। १०७८ ।। 
वाङ्भनःकायकर्मभ्योऽतः प्रव्रजनशीलिनः ।। १०७९ ।। 
एतमेवेत्यवधृतेर्न लोकत्रकयामिनाम् ।।
पारिव्राज्येऽधिकारोऽस्तीत्ययमर्थोऽवगम्यते ।। १०८० ।। 
असाधारणसाध्यानि पुत्रादीनि यथा तथा ।।
पुत्रादिकामत्यागोऽपि स्यादसाधारणोऽर्थवान् ।। १०८१ ।। 
परस्परविरोधाच्च पराक्प्रत्यक्फलात्मनाम् ।।
पुत्रादिसाधनानां च तत्त्यागस्य च वर्त्मनः ।। १०८२ ।। 
पूर्वे समुद्रे यः पन्था न स गच्छति पश्चिमम् ।। 
एकः पन्था हि मोक्षस्येत्यपि व्यासोऽपि चावदत् ।। १०८३ ।। 
प्रव्राजिनोऽत्र गृह्यन्ते प्रसिद्धेर्यदि वा परे ।।
त्रिदण्डिनः समाख्यायास्तेष्वेवातिप्रसिद्धितः ।। १०८४ ।। 
पराञ्चि खानीत्यादीनि श्रौतानि च वचांसि नः ।।
तानि वा इति निन्दित्वा न्यासो ब्रह्मेति शासनात् ।। १०८५ ।। 
उपायो न्यास एवातः प्रत्यग्ज्ञानस्य जन्मने ।।
प्रत्यग्ज्ञानविरुद्धत्वान्मनोवाक्कायकर्मणाम् ।। १०८६ ।। 
शब्दादिप्रकृतीन्येव कार्याणि करणानि च ।।
प्रत्यग्ज्ञानाय नैवालमतस्तानि विरोधतः ।। १०८७ ।। 
आत्मलोकपरीप्सायां तस्मात्साधनमुत्तमम् ।।
त्याग एव हि विज्ञेयं मनोवाक्कायकर्मणाम् ।। १०८८ ।। 
प्रतिसाध्यं सुतादीनि यथा लोकत्रयार्थिनाम् ।।
नियतानि तथैवेह प्रत्यग्लोकाप्तिमिच्छताम् ।। १०८९ ।। 
सर्वकर्मपरित्यागः साधनं परमं मतम् ।।
असंभवे हि कर्माणि विधीयन्तेऽस्य सर्वतः ।। १०९० ।। 
रागाद्याकृष्टचेतस्त्वान्न चेच्छक्रोत्यशेषतः ।।
कर्माणि मानवस्त्यक्तुं स करोतु यथाविधि ।। १०९१ ।। 
कर्माणि कर्मसंत्यागसामर्थ्यार्थं दिवानिशम् ।। 
न कर्मणामनारम्भात्तथाच स्मृतिशासनम् ।। १०९२।। 
आरुरुक्षोर्मुनेर्योगं कर्म कारणमुच्यते ।।
योगारूढस्य तस्यैव शमः कारणमुच्यते ।। १०९३ ।। 
कोऽभिप्रायोऽखिलं कर्म त्यजतां साधनैः सह ।।
आत्मलोकार्थिनां पुंसामिति पृष्टेऽर्थ उच्यते ।। १०९४ ।। 
एतद्ध स्मेति वचसा पारिव्राज्येऽभिधीयते ।।
अर्थवादस्वरूपेण हेतुः श्रुत्या प्रयत्नतः ।। १०९५ ।। 
तदेतत्कारणं स्पष्टं पारिव्राज्येऽभीधीयते ।।
ऐतिह्यार्थं च ह स्मेति वैशब्दः स्मरणाय च ।। १०९६ ।। 
पूर्वेऽतिक्रान्तकालीना विद्वांसो ज्ञाततत्त्वकाः ।।
तिसृणामेषणानां स्यात्प्रजामित्युपलक्षणम् ।। १०९७ ।। 
न कामयन्ते नेच्छन्ति पुत्रोत्पत्त्यादिलक्षणाः ।।
एषणाः सकला एताः कस्मादित्यभिधीयते ।। १०९८ ।। 
एषणास्त्यजतां तेषामभिप्रायमिमं शृणु ।। 
एषणात्रितयस्यापि किमित्याक्षेप उच्यते ।। १०९९ ।। 
प्रजया किं करिष्यामः कनीयःफलया वयम् ।।
स्वतःसिद्धैकलो ह्यात्मा येषां लोको ध्रुवोऽक्षयः ।। ११०० ।। 
आत्मात्वादेव चावाप्तः सर्वसाधनानिःस्पृहः ।।
वस्तूत्पत्त्यादिमद्यस्मात्साधनानि व्यपेक्षते ।। ११०१ ।। 
यच्चोत्पत्त्यादिमद्वस्तु तत्तुच्छं स्वप्नवस्तुवत् ।।
आत्मज्ञाने तु निःशेषफलान्तर्भावकारणात् ।। ११०२ ।। 
नाऽऽत्मलाभात्परो लाभः कृत्स्नेऽपि जगतीक्ष्यते ।।
सर्वप्राप्यार्थसंप्राप्तेः सर्वहेयनिराकृतेः ।। ११०३ ।। 
इति चेतसि संधाय ह्याक्षिपन्ति प्रजादिकम् ।।
नृलोकादिफलं सर्वमेषणात्रयमादरात् ।। ११०४ ।। 
उत्पाद्यमाप्यं संस्कार्यं विकार्यं चैषणाफलम् ।।
तस्मिन्नेवंविधे कः स्यात्संतोषो विदुषामपि ।। ११०५ ।। 
आत्मब्रह्मानुलोम्येन ह्येषणात्याग इष्यते ।।
साधनं ब्रह्मविद्येव ब्रह्मज्ञानस्य जन्मने ।। ११०६ ।। 
आप्ताशेषपुमर्थस्य प्रत्यग्याथात्म्यबोधिनः ।।
दग्धात्मतमसः पुंसो नैषणाऽपेक्षितेष्यते ।। ११०७ ।। 
सर्वभूतात्मभूतस्य सर्वैकात्म्यं प्रपश्यतः ।।
आप्ताशेषपुमर्थस्य त्यक्ताशेषासुखस्य च ।। ११०८ ।। 
प्राप्तस्य परमं स्वास्थ्यं वद किं स्यात्प्रजादिभिः ।।
इति निश्चित्य निःसङ्गाः प्रव्रजन्त्येव सर्वतः ।। ११०९ ।। 
धावतोऽविदुषो दृष्ट्वा मृगतृष्णोदकार्थिनः ।।
तत्तोयतत्त्ववित्कश्चिन्न हि धावति मूढवत् ।। १११० ।। 
यथैवं श्रुतितोऽशेषवाङ्भनःकायसाधन-
प्रवृत्तिविषयप्रत्यग्याथात्म्यज्ञानिनामिह ।। ११११ ।। 
अविद्यापटसंवीतधिषणान्कामिनो नरान् ।। 
पुत्रोत्पत्त्यादिसाध्येषु प्रवृत्तान्वीक्ष्य यत्नतः ।।
अस्माकं न प्रवृत्तिः स्यात्कृतार्थत्वाच्च कारणात् ।। १११२ ।। 
यदज्ञानात्प्रवृत्तिर्या तज्ज्ञानात्सा कुतो भवेत् ।।
तस्मात्सर्वप्रवृत्तीनां हानिः स्यादात्मबोधतः ।। १११३ ।। 
सदोत्पत्तेरनुत्पाद्योऽनाप्यश्चापि तथाऽऽत्मानः ।। १११४ ।। 
असंस्कार्योऽक्रियाङ्गत्वान्निर्गुणत्वात्तथाऽऽत्मनः ।।
कौटस्थ्यादविकार्योऽयं वद स्यात्कर्थणा हि किम् ।। १११५ ।। 
नोत्पत्त्यादि स्वतो यस्य स्वत एवास्ति यस्य तत् ।।
न तस्य कर्मापेक्षाऽस्ति कर्मापेक्षा ततोऽन्यतः ।। १११६ ।। 
उत्पत्त्यादौ समर्थं यद्धेतुमात्रमपेक्षते ।। 
फलवत्कर्म तत्रैव ततोऽन्यत्राफलं भवेत् ।। १११७ ।। 
उक्तहेतुबलात्तस्माद्विदित्वाऽऽत्मानमात्मना ।। 
प्रव्रजेयुः समस्ताभ्य एषणाभ्यो द्रुतं बुधाः ।। १११८ ।। 
पुत्रोत्पत्तिं समुद्दिश्य ह्येषणा दारसंग्रहः ।।
पुत्रैषणेति सेहोक्ता यदि वाऽतोऽन्यथैषणा ।। १११९ ।। 
मनुष्यलोकसंप्राप्तिं समुद्दिश्यास्य यैषणा ।।
पुत्रोत्पत्त्येह तत्प्राप्तौ साऽत्र पुत्रैषणोच्यते ।। ११२० ।। 
दैवं च मानुषं वित्तं कर्मणे यत्प्रयोजकम् ।। 
देवतादिपरिज्ञानं दैवं पश्वादि मानुषम् ।। ११२१ ।। 
संसारकारणध्वंसि यत्तु ज्ञानं विमुक्तिदम् ।।
वित्तश्रुत्या न तद्ग्राह्यं तस्य कर्मविरोधतः ।। ११२२ ।। 
यस्य साधनभावः स्यात्प्रवृत्तौ सर्वकर्मणाम् ।।
गर्तादेरिव वित्तत्वं तस्य ज्ञानस्य कर्मसु ।। ११२३ ।। 
कर्महेतुविरुद्धं तु न वित्तं ज्ञानमिष्यते ।। ११२४ ।। 
कर्मप्रकरणाकाङ्क्षि ज्ञानं कर्मगुणो भवेत् ।।
यद्धि प्रकरणे यस्य तत्तदङ्गं प्रचक्षते ।। ११२५ ।। 
स्वरूपलाभमात्रेण यत्त्वविद्यां निहन्ति नः ।।
न तदङ्गं प्रधानं वा ज्ञानं स्यात्कर्मणः क्वचित् ।। ११२६ ।। 
एतद्बलेन संन्यास एषणाभ्योऽवसीयते ।। 
देवलोकफलं ज्ञानमेषणैवेति गम्यते ।। ११२७ ।। 
लोकैषणाग्रहेणैव वित्तान्तर्भावसिद्धितः ।।
फलोद्देशेन या चेष्टा सैव लोकैषणा यतः ।। ११२८ ।। 
यत्तु चोदितमित्येव क्रियते कर्म निष्फलम् ।।
वित्तैषणेति तां ब्रूमो जामित्वविनिवृत्सया ।। ११२९ ।। 
लोकोद्देशेन या चेष्टा वाङ्भनःकायसाधना ।।
लोकैपणेति तामाहुरेषणार्थविदो जनाः ।। ११३० ।। 
क्रियाकारकरूपाभ्य एषणाभ्यः प्रबोधतः ।।
प्रातिलोम्येन यत्स्थानं व्युत्थानमिति तद्विदुः ।। ११३१ ।। 
इत्येवमादि व्याख्येयं व्याख्यातं पूर्वमेव तु ।।
कहोलब्राह्मणे नातस्तद्व्याख्यानाय यत्यते ।। ११३२ ।। 
प्रव्रजेयुरतो लोकमीप्सन्तो ब्राह्मणा बुधाः ।।
प्रव्रजन्तीति च विधिरर्थवादेन संगतेः ।। ११३३ ।। 
नार्थवादान्तरापेक्षा ह्यर्थवादस्य युज्यते ।।
विधिनैवैकवाक्यत्वमर्थवादस्य युज्यते ।। ११३४ ।। 
अर्थवादेन लिङ्गेन तस्माद्विधिरयं स्फुटः ।।
विधिशेषत्वमुज्झित्वा नार्थवादो यतोऽन्यतः ।। ११३५ ।। 
समानकर्तृकत्वोक्तेर्विभागोक्तेः फलस्य च ।।
प्रव्रजन्तीत्येष विधिरर्थवादेन चान्वयात् ।। ११३६ ।। 
विज्ञानेन विदित्वेति श्रूयतेऽस्यैककर्तृता ।।
विविनक्ति फलं चापि येषामित्येवमादिना ।। ११३७ ।। 
प्रव्रजन्तीति नाप्येतत्सकृत्छ्रुतमिहेष्यते ।।
प्राप्तवल्लोकनुत्यर्थमर्थवादव्यपेक्षि च ।।
प्रधानवदतो नेदं लोकस्तुतिपरं भवेत् ।। ११३८ ।। 
नाप्यनुष्ठेयरूपेण पारिव्राज्येन संस्तुतिः ।।
आत्मलोकस्य युक्ता स्यान्नापि तज्ज्ञानसंस्तुतिः ।। ११३९ ।। 
अथानुष्ठेयमपि संस्तुत्यर्थं भवतेष्यते ।।
अनुष्ठेयस्य दर्शादेः स्तुत्यर्थत्वं प्रसज्यते ।। ११४० ।। 
कर्तव्यता न च ज्ञाता पारिव्राज्यस्य कुत्रचित् ।। 
स्तुत्यर्थत्वं यतोऽस्येह भवता परिकल्प्यते ।। ११४१ ।। 
अन्यत्रापि विधौ कल्प्य इहैवासौ समर्थ्यताम् ।। ११४२ ।।
भूमिष्ठे मधुनि प्राप्ते को विद्वान्पर्वतं व्रजेत् ।।
लब्धेऽपि प्रव्रजन्तीति विधावन्यत्र किं श्रमः ।। ११४३ ।। 
काणकुण्ठादिविषये यत्तु कैश्चित्प्रकल्प्यते ।।
पारिव्राज्यं न तद्युक्तमननुष्ठेयरूपतः ।। ११४४ ।। 
कर्तव्यत्वेन न ज्ञातं वृक्षाद्यारोहणं यथा ।। 
संन्यासोऽपि तथैवायं नैव कार्यतया मतः ।।
प्रव्रजन्तीत्यतो नास्य स्तुतिगन्धोऽपि विद्यते ।। ११४५ ।। 
ननु चाऽऽत्मप्रबोधेन विधिगोचरलङ्गघिनः ।।
कृतकृत्यस्य मुक्तस्य विधिरेष कथं भवेत् ।। ११४६ ।। 
परिहारोऽस्य चोद्यस्य कहोलब्राह्मणेऽखिलः ।।
यतोऽभाणि मया पूर्वं नेहातः पुनरूच्यते ।। ११४७ ।। 
ब्रह्मचर्यं समाप्येतिप्रत्यक्षश्रुतिमूलतः ।।
चतुर्णामाश्रमाणां स्यान्नोपेक्षाऽतोऽनुमानतः ।। ११४८ ।। 
न च वेदैकमूलत्वविरहात्स्यात्प्रमाणता ।।
आचारस्य स्मृतेर्वाऽपि बौद्धाद्याचारवद्ध्रुवम् ।। ११४९ ।। 
धर्मस्य वेदमूलत्वादवेदस्य न धर्मता ।। 
इत्येवं न्यायवद्वाक्यमाहुर्वेदप्रमाणकाः ।। ११५० ।। 
वेदशास्रानपेक्षत्वं स्मृतिशास्रस्य चेन्मतम् ।। 
निर्ग्रन्थिशास्रतुल्यत्वं स्मृतीनां वः प्रसज्यते ।। ११५१ ।। 
नापि स्मृतिव्यपेक्षाऽस्ति श्रुतेः स्वातन्त्र्यकारणात् ।।
स्मृत्यर्थस्यानुवादोऽयं पारतन्त्र्येऽसति श्रुतेः ।। ११५२ ।। 
स्वतन्त्रयोर्मिथोऽपेक्षा नापि स्यात्परतन्त्रयोः ।।
पारतन्त्र्यान्न चापेक्षा स्वतन्त्रस्य स्वतः कचित् ।। ११५३ ।। 
स्मृत्यर्थं न श्रुतिस्तस्मादनुवक्तीह कुत्रचित् ।। 
स्मृतिस्त्वनुवदत्येव श्रुत्यर्थं परतन्त्रतः ।। ११५४ ।। 
आत्मा चेदिष्यते लोकः कर्माण्येव न किं नराः ।।
तत्प्राप्त्यर्थं प्रयत्नेन कुर्वन्तीह दिवानिशम् ।। ११५५ ।। 
पारिव्राज्येन किं कार्यमिति चेदुच्यते शृणु ।।
अस्यात्यन्तमसंबन्धादात्मलोकस्य कर्मभिः ।। ११५६ ।। 
नोत्पत्त्याद्यभिसंबन्ध आत्मनोऽस्योपपद्यते ।।
यतोऽतः कर्मणां कार्यं नेह संभाव्यतेऽण्वपि ।। ११५७ ।। 
तदसंभावनायाश्च को हेतुरिति भण्यते ।।
स एष नेति नेत्यात्मा यस्मात्प्रागपि वर्णितः ।। ११५८ ।। 
प्रध्वस्तैकात्म्यसंमोहो नेति नेत्यात्मविद्यया ।।
अगृह्याद्यात्मतां यातः स्वमहिम्नि व्यवस्थितः ।। ११५९ ।। 
कर्मणां चाऽऽत्मविद्यायां चरितार्थत्वकारणात् ।।
विद्ययाऽपि न चेत्कार्यं कर्मभिः स्यात्कथं नु तत् ।। ११६० ।। 
एवं चतुर्भिरध्यायैर्यथाव्याख्यातवर्त्मना ।।
मुमुक्षुः प्रापितः स्वास्थ्यं परमैकात्म्यलक्षणम् ।। ११६१ ।। 
यस्मादेवमयं तस्माद्विदिते परमात्मनि ।।
ज्ञेयकार्यसमाप्तत्वान्न किंचिदवशिष्यते ।। ११६२ ।। 
सर्वकर्मफलानां च तथाऽन्तर्भावसंभवात् ।।
आप्ते कर्मफले नात आरम्भः कर्मणामिह ।। ११६३ ।। 
तथाच भगावान्व्यास इममर्थमुवाच ह ।।
सर्वं कर्माखिलं पार्थ ज्ञाने परिसमाप्यते ।। ११६४ ।। 
नातो विज्ञाततत्त्वस्य कर्महेतुप्रबाधनात् ।।
वाङ्भनःकायसाध्यानामारम्भः सर्वकर्मणाम् ।। ११६५ ।। 
यस्त्वेषणानिवृत्तः स्यान्नेति नेत्यात्मविद्यया ।। ११६६ ।। 
नेतीत्यात्मैव संवृत्तो यतोऽतस्तं विपश्चितम् ।। 
उभे न व्याप्नुतोऽज्ञोत्थे नेति नेत्यात्मनि स्थितम् ।। ११६७ ।। 
के ते उभे न तरत इत्युक्तार्थविवक्षया ।। 
अत इत्यादिकं तस्मादाजगामोत्तरं वचः ।। ११६८ ।। 
अतो निमित्तादत्यर्थमहं पापमकारिषम् ।।
भोक्तव्यं तन्मयेदानीं मरणात्समनन्तरम् ।। ११६९ ।। 
असह्यानन्तदुःखौघमहाभयमुपस्थितम् ।।
इत्येष घोरसंकल्पो हिक्किकावशवर्तिनः ।।
सर्वसामर्थ्यहीनस्य जायते तापकारणम् ।। ११७० ।। 
क्षयिष्णु पुण्यं चैतस्माद्धेतोरकरवं पुरा ।। 
इत्येते विचिकित्से द्वे सर्वस्य भवतो मृतौ ।। ११७१ ।। 
एते न तरतोऽज्ञोत्थे तद्धेत्वज्ञानघस्मरम् ।।
अशनायाद्यतिक्रान्तं ब्रह्मास्मीत्यात्मवेदिनम् ।।
कथं ते व्याप्नुतोऽविद्याहेतूत्थे ब्रह्मवेदितम् ।। ११७२ ।। 
तापाय पुण्यमप्याहुः परिणामादिसंगतेः ।।
क्षयातिशययोगित्वात्तथा व्यासोऽप्यभाषत ।।
तस्य स्थानवरिष्ठस्य सर्वे निरयसंज्ञिताः ।। ११७३ ।। 
न व्याप्नुतस्ते तं कस्मात्कर्मणी साध्वसाधुनी ।।
इतिहेतूपदेशार्थमुभे इति परं वचः ।। ११७४ ।। 
उभे एते तरत्येष विद्वांस्तद्धेतुबाधनात् ।।
उभे न तरतोऽतस्तमुभे न तपतश्च तम् ।। ११७५ ।। 
कृतं फलप्रदानेन प्रत्यवायेन चाकृतम् ।। 
न तापयति कर्मैतन्नेति नेत्यात्मदर्शिनम् ।। ११७६ ।। 
पुण्यं वा यदि वा पापं न कर्मेहास्ति तादृशम् ।। 
लोकोऽस्य मीयते येन ब्रह्मविद्याप्रकाशितः ।। ११७७ ।। 
न तस्य प्रतिमा अस्ति यस्य नाम महद्यशः ।।
इति मन्त्रोऽपि चाऽऽनन्त्यमैकात्म्यस्यावदत्स्वयम् ।। ११७८ ।। 
सर्वकर्मातिगं ब्रह्म प्रत्यङ्भात्रसतत्त्वकम् ।।
मन्त्रेणाप्यात्मनो रूपं तदेतदिति वर्ण्यते ।। ११७९ ।। 
एष योऽभिहितः पूर्वं तं साक्षाद्दृष्टवानृषिः ।।
तत्रैव निष्ठां यातः सन्मन्त्रमेतमुदीरयेत् ।। ११८० ।। 
आ ब्रह्मणोऽस्य ये सिद्धा अविद्याकर्महेतुतः ।।
सर्वेऽपि महिमानोऽमी क्षणप्रध्वंसिनो मताः ।। ११८१ ।। 
एष एवैकलो नित्यो बाह्यसाधननिस्पृहः ।।
महिमा ब्राह्मणस्योक्तो नेतीत्याद्युक्तिभिः पुरा ।। ११८२ ।। 
अस्यैकस्य स्वतः सिद्धेर्न वृद्धिः पुण्यकर्मभिः ।।
न च पापैः कनीयस्ता तस्यासाध्यत्वहेतुतः ।। ११८३ ।। 
वृद्धिहानी यतो दृष्टे कर्मसाध्यस्य वस्तुनः ।।
कर्मानपेक्षसंसिद्धेः कथं ते भवतो वद ।। ११८४ ।। 
स ब्राह्मण इति गिरा यः श्रुत्या प्रतिपादितः ।।
ग्रहणं ब्राह्मणस्येति तस्यैवेहाऽऽत्मवस्तुनः ।। ११८५ ।। 
महिमा विद्यामानोऽपि तदविद्यासमुद्भव- 
देहजात्यादिमानस्य वृद्धिहान्यादिसंगतेः ।। ११८६ ।। 
अविद्यमानवज्ज्ञेयो महिमाप्रतिबोधतः ।।
ब्राह्मणग्रहणेनातः कृतकृत्या इहोच्यते ।। ११८७ ।। 
महिमैवंविधो यस्माद्ब्राह्मणस्यात आदरात् ।।
पदवित्स्यान्महिम्नोऽस्य महत्तज्ज्ञानतः फलम् ।। ११८८ ।। 
तत्त्ववित्स्यान्महिम्नोऽस्येत्येष मन्त्रो विधित्सितः ।।
फलवादोऽर्थवादः स्यादस्यैव तु विधेः परः ।। ११८९ ।। 
महिम्नोऽस्यैव वा साक्षाद्वाक्यार्थप्रतिबुद्धये ।।
अन्वयव्यतिरेकाभ्यां स्यात्पदार्थविचक्षणः ।। ११९० ।। 
यतः पदार्थसंबोधान्नेति नेत्यादिलक्षणम् ।।
महिमानं श्रुतेर्वेत्ति फलं चेत्स्यात्ततोऽपि किम् ।। ११९१ ।। 
तं विदित्वेत्यतः प्राह फलं वाक्यार्थबोधतः ।।
यस्मादेवंफलं ज्ञानमेवंविद्यत्नतस्ततः ।। ११९२ ।। 
शमादिसाधनो भूत्वा महम्निः पदविद्भवेत् ।। 
इति मन्त्रोक्त एवार्थो ब्राह्मणेनापि वर्ण्यते ।। ११९३ ।। 
धर्माधर्मासमायोगो यस्मात्प्रत्यग्धियः फलम् ।। 
एवंविदादरात्तस्मात्प्रत्यक्प्रवणधीर्नरः ।। ११९४ ।। 
उत्पन्नात्मबुभुत्सुः सन्वेदानुवचनादिभिः ।।
विरक्त आग्रजाल्लोकान्मोक्षादर्वाक्षु भूमिषु ।। ११९५ ।।
संशुद्धधिषणोऽत्यर्थं वैदिकैरेव साधनैः ।।
पराङ्भुखीकृतः शुद्ध्या तैस्तैः संसारिकैः फलैः ।। ११९६ ।। 
दुःखात्मकत्वात्सर्वेषां शिखिविन्यस्तहस्तवत् ।। ११९७ ।। 
इत्येवं ध्वस्तनिःशेषकल्मषः पूर्वसाधनैः ।।
उत्पन्नात्मबुभुत्सुः संस्त्यक्तसर्वपरिग्रहः ।। ११९८ ।। 
रजस्तमोजरागादिदोषानाक्षिप्तशेमुषिः ।।
मुमुक्ष्ववस्थां संप्राप्त एवं पूर्वोक्तसाधनैः ।। ११९९ ।। 
मन्त्रब्राह्मणरूपिण्याऽथेदानीं विनियुज्यते ।।
श्रुत्याऽशेषतमोघातिप्रत्यग्ज्ञानस्य जन्मने ।। १२०० ।। 
एवं पूर्वोक्तमन्त्रार्थज्ञानतत्फलवित्सुधीः ।।
शमादिसाधनो विद्यादन्वयव्यतिरेकतः ।।
व्युत्थाप्यानात्मनः पश्येत्प्रविश्याऽऽत्मानमात्मना ।। १२०१ ।। 
वाक्यादेव ततोऽसङ्गः सर्वमात्मोति वीक्षते ।।
इत्येतद्ब्राह्मणेनेह प्रयत्नेन विधीयते ।। १२०२ ।। 
दान्तो भूत्वा ततः शान्तस्ततश्चोपरतो भवेत् ।। 
अर्थक्रमो बलीयान्स्याद्यतः पाठक्रमादिह ।। १२०३ ।। 
क्रियानिवृत्तिविषये प्रयोगो जगतीक्ष्यते ।।
अभिधानस्य शान्तादेः प्रत्यक्षेणेह सर्वतः ।। १२०४ ।। 
बहिष्करणचेष्टाया निवृत्तौ दान्त उच्यते ।।
दान्तोऽश्वो गौर्गजो वाऽपि प्रयोगस्तत्र वीक्ष्यते ।। १२०५ ।। 
अन्तःकरणचेष्टाया निवृत्तौ शान्त उच्यते ।।
शान्तो भिक्षुस्तपस्वीति तत्प्रयोगसमीक्षणात् ।। १२०६ ।। 
नन्वप्राप्तौ विधिर्युक्तः प्राप्तास्त्वेते दमादयः ।।
कुतस्तत्प्राप्तिरिति चेद्यथा प्राप्तिस्तथोच्यते ।। १२०७ ।। 
प्रतिषिद्धं तथा काम्यं चापलं नित्यमेव च ।।
इयदेव जगत्यस्मिन्पुंसां कर्म समीक्ष्यते ।। १२०८ ।। 
निषिद्धस्य निषिद्धत्वात्कार्मकाण्डेऽपि कर्मणः ।।
कुतो वेदान्तविद्यायां तस्य प्राप्तिर्मनागपि ।। १२०९ ।। 
मुक्तेरर्वाक्षु काम्येषु मुमुक्षुत्वाद्विरक्ततः ।।
काम्यकर्मापि नैवेह मुमुक्षोः संभवत्यतः ।। १२१० ।। 
रजस्तमोतिवर्तित्वात्सत्त्वसंशुद्धिहेतुतः ।।
चापलान्यपि कर्माणि नातः सन्त्यस्य कानिचित् ।। १२११ ।। 
न पाणिपादचपल इत्युक्तेर्वा निषेधतः ।।
नातः संभाव्यते कर्म मुमुक्षोश्चापलं क्वचित् ।। १२१२ ।। 
नित्यस्याकरणाद्यः स्यादनर्थः करणादपि ।।
नित्यस्यावाप्यतेऽसौ चेद्वद किं नित्यकर्मणा ।। १२१३ ।। 
एवं नित्यानि कर्माणि कुर्वतः शुद्धचेतसः ।।
तित्यक्षा जायते पुंसो नित्येष्वपि च कर्मसु ।। १२१४ ।। 
संसारमोक्षणायाऽऽशु नित्यं कर्म न चेदलम् ।।
कोऽर्थस्तेनेह पुंसः स्यादकृतेन कृतेन वा ।। १२१५ ।। 
इति संजातपरमवैराग्यो नित्यकर्मणः ।।
स्वतस्त्यागं करोत्येव प्राप्तास्तेन शमादयः ।। १२१६ ।। 
यमान्सेवेत सततं न नित्यं नियमान्बुधः ।।
यमान्पतत्यकुर्वाणो नियमान्केवलान्भजन् ।। १२१७ ।। 
सत्यमेवं शमादीनां प्राप्तत्वान्नेष्यतेे विधिः ।।
प्राप्तानामेव तेषां तु साधनत्वं विधीयते ।।
प्रत्यग्याथात्म्यविज्ञानजन्मने श्रुतिवाक्यतः ।। १२१८ ।। 
यथोक्तविषये तेषां साधनत्वं न मानतः ।।
यतः प्राप्तमतः श्रुत्या साधनत्वं विधीयते ।। १२१९ ।। 
निवृत्तिमात्रं प्राप्तं वा भवेदुक्तेन वर्त्मना ।।
कर्तव्यता निवृत्तेस्तु न प्राप्तेति विधीयते ।। १२२० ।। 
ननु दान्तशमोक्त्यैव सर्वस्यैवेह कर्मणः ।।
वारितत्वादुपरतश्रुत्याऽन्यत्किं विधीयते ।। १२२१ ।। 
बहिरन्तःक्रियातोऽन्या न क्रिया विद्यते यतः ।।
नोत्सर्गविधिना यस्मान्नापवादस्य बाधनम् ।। १२२२ ।। 
भूताहिंसाविधिर्यस्मान्नाग्नीषोमीयमारभित् ।।
ऊर्ध्वं प्राणा उत्क्रामन्ति यूनः स्थविर आयति ।। १२२३ ।। 
प्रत्युत्थानाभिवादाभ्यां पुनस्तान्प्रतिपद्यते ।।
इत्यौत्सर्गिकमाचारं यथा ब्रह्मा प्रबाधते ।। १२२४ ।। 
औत्सर्गिकत्यागविधिं नित्यकर्मविधिर्बलात् ।।
तस्य जीवनमात्रैकहेतुत्वाद्बाधते ध्रुवम् ।। १२२५ ।। 
नित्यकर्मविधेर्यस्माच्छमादिविधिना हतिः ।।
न संप्राप्तेत्यतो यत्नात्प्रारब्धोपरतश्रुतिः ।। १२२६ ।। 
इह चोपरतश्रुत्या तिष्ठत्यादिवदुच्यते ।।
कर्माकर्मैव पुंसोऽस्य ह्यनुष्ठेयतयाऽऽमृतेः ।। १२२७ ।। 
अनुष्ठेयतया श्रुत्या निवृत्तिः सर्वकर्मणाम् ।।
यस्माद्विधीयते तस्मात्तत्त्यागी पतितो भवेत् ।। १२२८ ।। 
इत्यत्र चोदयित्वैके परिहारं प्रचक्षते ।।
नित्यानां कर्मणां कस्मात्परित्यागो विधीयते ।। १२२९ ।। 
काम्यादिकर्मवत्तेषां मनोव्याक्षेषहेतुतः ।।
त्यागोऽतश्चोद्यते श्रुत्या नित्यानामपि कर्मणाम् ।। १२३० ।। 
भूत्वा समाहित इति समाधानं विधास्यते ।।
चोद्यस्यासंभवाोऽस्यात्र श्रुत्यैव विहितत्वतः ।। १२३१ ।। 
साधनत्वेन शान्त्यादेः सम्यग्ज्ञानस्य जन्मने ।।
नातश्चोद्यावकाशोऽत्र शमादेर्विहितत्वतः ।। १२३२ ।। 
साध्यसाधनसंबन्धविधाने सत्यसंभवः ।। 
स्वर्गादाविव यागादेर्विधानादेव कारणात् ।। १२३३ ।। 
दोषान्तरप्रसङ्गार्थं परिहारः कृतस्ततः ।।
चोद्यपूर्वक एतस्मिन्नन्यचोद्यस्य संभवात् ।। १२३४ ।।  
यदि व्याक्षेपकारित्वान्नित्यं कर्म निषिध्यते ।।
बहु भिक्षाटनाद्यस्ति तत्कस्मान्न निषिध्यते ।। १२३५ ।। 
वेदान्तश्रवणाद्यस्ति बहु व्याक्षेपकारि च ।। 
तन्नित्यकर्मवत्सस्माच्छ्रुत्येह न निषिध्यते ।। १२३६ ।। 
नैष दोषः प्रधानार्थसमाप्तेरेव कारणात् ।।
भिक्षाटनाद्यनुष्ठानं तादर्थ्यान्न निषिध्यते ।। १२३७ ।। 
प्रत्यग्याथात्म्यविज्ञानसमाप्त्याऽपेक्षितत्वतः ।। 
वेदान्तश्रवणादीनां न त्यागोऽतोऽत्र भण्यते ।। १२३८ ।। 
समाप्तिं न समायाति प्रधानं यदसंभवे ।।
निषिद्धमपि तत्कार्यं तत्समाप्तिप्रयुक्तितः ।। १२३९ ।। 
प्रधानचोदनैवास्य चोदनातोऽवगम्यते ।।
भिक्षाटनादिना नर्ते प्रधानं हि समाप्यते ।। १२४० ।। 
शेषभक्षं न कुर्वन्ति प्रधानार्थानुरोधतः ।।
साक्षाद्विहितमप्येवं तादर्थ्यात्कर्म नो मतम् ।। १२४१ ।। 
याः काश्चिज्जीवता शत्यास्त्यक्तुं तित्यक्षता क्रियाः ।।
ताः सर्वाः संपरित्यज्य निमेषाजौ व्यवस्थितः ।। १२४२ ।। 
उक्तविध्यर्थविषयाद्याः क्रिया विषयान्तरे ।।
निषिध्यन्तेऽत्र ताः सर्वा व्याधातायैव ता यतः ।। १२४३ ।। 
द्वंद्वप्रवाहसंपातसहिष्णुरभिधीयते ।।
तितिक्षुवचनेनात्र दुरुक्तादेस्तथैव च ।। १२४४ ।। 
स्वातन्त्र्यं येषु कर्तुः स्यात्करणाकरणं प्रति ।।
तान्येव तु निषिद्धानि कर्माणीह शमादिभिः ।। १२४५ ।। 
अस्वातन्त्र्यं तु येषु स्यात्कर्तुः कर्मसु सर्वदा ।।
समाहितोक्त्याऽथेदानीं तन्निरोधो विधीयते ।। १२४६ ।।
पिण्डीकृत्येन्द्रियग्रामं बुद्धावारोप्य निश्चलम् ।।
विषयांस्तत्स्मृतींस्त्यक्त्वा तिष्ठेच्चिदनुरोधतः ।। १२४७ ।। 
एषोऽभ्युपायः सर्वत्र वेदान्तेषु विधीयते ।।
तत्त्वमस्यादिवाक्यार्थज्ञानोत्पत्त्यर्थमादरात् ।। १२४८ ।। 
नाविरतो दुश्चरितान्नाशान्तो नासमाहितः ।।
नाशान्तमानसो वाऽपि प्रज्ञानेनैनमाप्नुयात् ।। १२४९ ।। 
मुक्तेर्हि बिभ्यातो देवा मोहेनापिदधुर्नरान् ।।
ततस्ते कर्मसूद्युक्ताः प्रावर्तन्त दिवानिशम् ।। १२५० ।। 
यतः कर्म तमोहेतुस्तस्मादेव मुमुक्षुभिः ।।
ज्ञानेन भित्त्वा संमोहं सर्वानर्थैकसंश्रम् ।। १२५१ ।। 
संन्यस्य सर्वकर्माणि प्रत्यक्प्रवणधीर्नरः ।।
प्रत्यग्याथात्म्यविज्ञानमात्रमेव समाश्रयेत् ।। १२५२ ।। 
तत एवैकलाद्यस्मात्संसाराद्विप्रमुच्यते ।।
इत्येतदाह विस्पष्टं भाल्लविब्राह्मणं वचः ।। १२५३ ।। 
यदा पञ्चावतिष्ठन्ते ज्ञानानि मनसा सह ।।
बुद्धिश्च न विचेष्टेन तामाहुः परमां गतिम् ।। १२५४ ।। 
तां योगमिति मन्यन्ते स्थिरामिन्द्रियधारणाम् ।।
अप्रमत्तस्तदा भवति योगो हि प्रभवाप्ययौ ।। १२५५ ।। 
यच्छेद्वाङ्भनसी प्राज्ञास्तद्यच्छेज्ज्ञान आत्मनि ।।
ज्ञानमात्मनि महति तद्यच्छेच्छान्त आत्मनि ।। १२५६ ।। 
उत्तिष्ठत जाग्रत प्राप्य वराग्निबोधत ।।
सत्येन लभ्यस्तपसा ह्येष आत्मा सम्यग्ज्ञानेन ब्रह्मचर्येण नित्यम् ।।
अन्तःशरीरे ज्योतिर्मयो हि शुभ्रो यं पश्यन्ति यतयः क्षीणदोषाः ।। १२५७ ।। 
न चक्षुषा गृह्यते नापि वाचा नान्यैर्देवैस्तपसा कर्मणा वा ।।
ज्ञानप्रसादेन विशुद्धसत्त्वस्ततस्तु तं पश्यते निष्कलं ध्यायमानः ।। १२५८ ।। 
प्रतिशाखं तथाऽन्यानि ज्ञानोपायप्रसिद्धये ।।
तन्मूलानि तथाऽन्यानि स्मृतिवाक्यानि कोटिशः ।। १२५९ ।। 
सन्त्येवाऽऽत्मपरिज्ञानसाधनानां प्रसिद्धये ।।
अनग्निरनिकेतः स्यादशर्माऽशरणो मुनिः ।। १२६० ।। 
त्यज धर्ममधर्मं च उभे सत्यानृते त्यज ।।
उभे सत्यानृते त्यक्त्वा येन त्यजसि तं त्यज ।। १२६१ ।। 
यतो यतो निवर्तते ततस्ततो विमुच्यते ।।
निवर्तनाद्धि सर्वतो न वेत्ति दुःखमण्वपि ।। १२६२ ।। 
कोऽहं कस्य कुतो वेति कः कथं वा भवेदिति ।। 
प्रयोजनमतिर्नित्यमेवं मोक्षाश्रमी भवेत् ।। १२६३ ।। 
नैतादृशं ब्राह्मणस्यास्ति वित्तं यथैकता समता सत्यता च ।।
शीलं स्थितिर्दण्डनिधानमार्जवं ततस्ततश्चोपरमः क्रियाभ्यः ।। १२६४ ।। 
निवर्तयित्वा रसनं रसेभ्यो घ्राणं च गन्धाच्छ्रवणं च शब्दात् ।।
स्पर्शात्तनुं रूपगुणाच्च चक्षुस्ततः परं पश्यति स्वं स्वभावम् ।। १२६५ ।। 
एवं मनुवसिष्ठादिधर्मेष्वपि सहस्रशः ।।
स्पष्टानि सन्ति वाक्यानि यथोक्तार्थप्रसिद्धये ।। १२६६ ।।
साध्यस्य कर्मणस्त्यागात्सामर्थ्यादेव सिद्धतः ।।
तत्साधनस् संत्यागे श्रद्धावित्तगिराऽत्र किम् ।। १२६७ ।।
मैवं दृष्टार्थविषये यत्कर्मास्यावशेषितम् ।।
तत्साधनेष्वममताविधानार्थं वचो यतः ।। १२६८ ।। 
श्रद्धैव वित्तमस्येति नान्यदस्य यतस्ततः ।।
श्रद्धावित्तोऽयमित्युक्तः संन्यासी सर्वकर्मणाम् ।। १२६९ ।। 
भूत्वेत्यस्याभिसंबन्धः सर्वैः शान्तादिभिः पदैः ।।
विधिनाऽस्यापि चाऽऽक्षेपाद्विधितन्त्रत्वमिष्यते ।। १२७० ।। 
पाण्डित्यादि पुरोक्तं यत्तस्येयमुपसंहृतिः ।।
प्राक्तदात्मानमेावावेदिति यच्च समीरितम् ।।
सेतिकर्तव्यताकोऽथ विधिस्तस्यायमुच्यते ।। १२७१ ।। 
अन्वयव्यतिरेकाभ्यां यथोक्तैः साधनैर्युतः ।। १२७२ ।। 
आत्मन्येव तमात्मानं निष्कृष्यानात्मराशितः ।। 
पश्येदित्यभिसंबन्धः पश्यतीत्यथवा भवेत् ।। १२७३ ।। 
विध्यर्थस्य पुरा प्राप्तेः काण्वानामनुवादतः ।।
द्रष्टव्याद्युक्तितस्तस्मात्पश्यतीत्यभिधीयते ।। १२७४ ।। 
आत्माऽनात्मप्रधानत्वाद्ब्रह्मरूपेण नेक्ष्यते ।। १२७५ ।। 
विशेषणत्वं स्वार्थोऽपि सत्कार्ये कारणे गतः ।।
स्वात्माविद्यासमुत्थेऽस्मिन्नात्माविद्यासमाश्रयात् ।। १२७६ ।। 
देहेन्द्रियमनोधीभ्यो ह्यन्वयव्यतिरेकतः ।।
मुञ्जेषीकावदुत्कृष्य पश्येदात्मानमात्मनि ।। १२७७ ।। 
आत्मन्येव यदाऽऽत्मानं विभज्यानात्मनोऽखिलात् ।।
प्रपश्यति तदाऽनात्मा न पृथग्व्यवशिष्यते ।। १२७८ ।। 
स एष नेति नेत्यात्मेत्यथैतस्मात्पुरोदितात् ।।
वाक्यात्सर्वमसंसर्गमात्मानं परिपश्यति ।। १२७९ ।।
अविद्यातज्जकार्याणां प्रत्यग्दर्शनबाधतः ।।
अव्यावृत्ताननुगतं ब्रह्मात्मनं प्रपश्यति ।। १२८० ।। 
नानुत्पन्नमतो ज्ञानं नाप्यज्ञानमबाधितम् ।। 
कृत्स्नज्ञेयसमाप्तत्वान्न किंचिदवशिष्यते ।। १२८१ ।। 
इयं सा ब्रह्मविद्योक्ता मधुकाण्डे पुरोदिता ।। 
या तस्या जन्मनः काले फलं श्रुत्याऽधुनोच्यते ।।१२८२ ।। 
अकर्तृत्वात्मविज्ञानाद्ध्वस्तात्माज्ञानहेतुतः ।।
नैनं ब्रह्मविदं पाप्मा तरत्यज्ञं यथा तथा ।। १२८३ ।। 
पाप्मशब्देन धर्मोऽपि देहोपादानहेतुतः ।।
मुमुक्षोस्तदनिष्टत्वादिह निःशेष उच्यते ।। १२८४ ।। 
दुःखाभावः सदेहस्य नैवास्तीति श्रुतेर्मतम् ।।
तस्माद्देहोऽप्यनर्थः स्याद्देहो नाशाच्च सर्वदा ।। १२८५ ।। 
न तपत्यथ तं कस्मात्तापकोऽप्यात्मवेदिनम् ।। 
पाप्मेति हेतुरधुना तत्र श्रुत्याऽभिधीयते ।। १२८६ ।। 
अकर्तृत्वात्मयाथात्म्यसम्यग्ज्ञानाग्निना यतः ।।
सर्वं पापं तपत्येष भस्मसात्कुरुतेऽग्निवत् ।। १२८७ ।। 
स्वयमेवेश्वरः प्राह प्रपन्नाय किरीटिने ।।
पुराणः शाश्वतोऽचिन्त्यः सर्वभूतानुकम्पया ।। १२८८ ।। 
यथैधांसि समिद्धोऽग्निर्भस्मसात्कुरुतेऽर्जुन ।।
ज्ञानाग्निः सर्वकर्माणि भस्मसात्कुरुते तथा ।। १२८९ ।। 
संबन्धे सति पाप्माऽयं स्वफलेनानुतापयेत् ।।
अकर्तृत्वान्न संबन्धो विदुषोऽस्तीह पाप्मभिः ।। १२९० ।। 
तदेतदुच्यते श्रुत्या नैनं पाप्मेति यत्नतः ।। 
नैनं ब्रह्मविदं पाप्मा तरति व्याप्नुते स्वतः ।। १२९१ ।। 
तदकर्तृत्वतो हेतोर्ब्रह्मवित्तु सकारणम् ।। 
सर्वं तरति पाप्मानं सर्पादीन्त्रशना यथा ।। १२९२ ।। 
आत्मयाथात्म्यवित्सोऽयं विपापो विरजः स्वतः ।।
निष्कर्मा स्याद्विपापोऽयं विरजस्कोऽप्यकामतः ।। १२९३ ।। 
सर्वसंशयहेत्येश्च प्रत्यङ्मोहस्य नाशतः ।।
स्यादेषोऽविचिकित्सोऽतः सर्वसंशयवर्जितः ।। १२९४ ।। 
एवमात्मापरिज्ञानाद्ध्वस्ताविद्यो भवेद्यदा ।।
अनापन्नादिमध्यान्तं ब्राह्मण्यं लभते तदा ।। १२९५ ।। 
इमामवस्थामापन्नो मुख्यो ब्राह्मण उच्यते ।।
भाविवृत्त्या स गौणस्तु प्रागतो ब्राह्मणो भवेत् ।। १२९६ ।। 
जातौ ब्राह्मणशब्दोऽयं मा प्रापदिति तं श्रुतिः ।।
व्याचष्टेऽतः प्रयत्नेन ब्रह्मलोकगिरा स्वयम् ।। १२९७ ।। 
अव्यावृत्ताननुगतं ब्रह्मेत्यत्राभिधीयते ।।
लोकोऽपि दृष्टिमात्रत्वात्प्रत्यङ्भात्रं निरुच्यते ।। १२९८ ।। 
अन्योन्यार्थसमाप्तित्वात्कर्मधारय एव तु ।।
समासोऽत्र परिग्राह्यो निषादस्थपतिर्यथा ।। १२९९ ।। 
श्रुतमेकविभक्तित्वं विभक्त्यन्तरकल्पनात् ।।
लघीयोऽतीव यत्तस्मात्कर्मधारय एव सः ।। १३०० ।। 
ब्रह्मलोकमिमं साक्षाद्धे सम्राड् ब्रह्मविद्यया ।।
प्रापितोऽस्यभवं पूर्वं यत्प्रतिज्ञातवानहम् ।। १३०१ ।। 
इत्येवं याज्ञवल्क्यस्तं नृपमुक्तेन वर्त्मना ।।
साक्षादनुशशासैनमित्युक्तिः स्याच्छ्रुतेरियम् ।। १३०२ ।। 
अनुशिष्टोऽथ नृपतिर्विद्यानिष्क्रयहेतुतः ।।
सोऽहमित्यादिकं वाक्यं गुरुमाह त्वरान्वितः ।। १३०३ ।। 
ब्रह्मविद्या समाप्तेयं ससंन्यासाऽद्वयात्मिका ।।
सेतिकर्तव्यताकेयं साङ्गा निःश्रेयसे नृणाम् ।। १३०४ ।। 
निःशेषपुरुषार्थोऽयं समाप्तो ब्रह्मबोधतः ।।
सर्वानर्थनिरासार्थमेतावानेव चाऽऽदृतैः ।। १३०५ ।। 
कर्तव्यो यत्नमास्थाय कृते यस्मिन्कृतार्थता ।।
नान्यतः कृतकृत्यः स्यादुक्तज्ञानातिरेकतः ।। १३०६ ।। 
व्याख्यातो योऽयमत्राऽऽत्मा स विज्ञानानुरोधतः ।।
फलाय स्यादविज्ञात इत्येतदधुनोच्यते ।। १३०७ ।। 
पञ्चमान्त उपन्यस्तं रातेर्दातुः परायणम् ।।
तद्विदस्तिष्ठमानस्येत्यस्य चेहोपसंहृतिः ।। १३०८ ।। 
आत्मान्तेनास्य वाक्येन स्वतस्तत्त्वमिहोच्यते ।।
अन्नादवसुदानाभ्यामविद्योत्थं तु भण्यते ।। १३०९ ।। 
निःशेषान्नादनादात्मा प्राणान्तोऽन्नाद उच्यते ।।
आत्माऽयं कारणं यस्मात्कार्यमित्यखिलं ततः ।। १३१० ।। 
कारणेऽनुपयुक्तं यत्कार्यं तन्नेह विद्यते ।।
कार्येऽप्यनुपयुक्तं यन्न तत्कारणमुच्यते ।। १३११ ।। 
अन्योन्यार्थव्यपेक्षित्वात्कार्यकारणवस्तुनोः ।।
नान्योन्यार्थातिरेकेण सिध्येते कार्यकारणे ।। १३१२ ।। 
वसूपकरणं प्रोक्तं तद्ददातीश्वरत्वतः ।।
यतस्ततोऽज आत्माऽयं वसुदान इहोच्यते ।। १३१३ ।। 
अन्नादवसुदानाभ्यां गुणाभ्यां यः समीक्षते ।। 
ईश्वरं स यथादृष्टि फलमाप्नोति मानवः ।। १३१४ ।। 
इत्येवमयथावस्तुदर्शिनः फलमीरितम् ।।
यथावस्तुदृशोऽप्येवं यथा रज्ज्वािदिदर्शिनः ।। १३१५ ।। 
ये यथा मां प्रपद्यन्ते तांस्तथैव भजाम्यहम् ।। 
इति चाऽऽहेश्वरो वाक्यमुक्तार्थप्रतिपत्तये ।। १३१६ ।। 
यथातत्त्वं तु योऽज्ञातं वस्तु साक्षात्प्रपद्यते ।। 
यथावस्त्वेव तस्यापि फलं  स्यादिति भण्यते ।। १३१७ ।। 
काण्डद्वयस्य वा योऽर्थः स संक्षिप्याभिधीयते ।।
स वा इत्यादिवाक्येन सारार्थस्य जिघृक्षया ।। १३१८ ।। 
अविद्यावान्पुरा योक्तो मृत्युजन्मादिसंसृतिः ।।
स वा इति गिरा सोऽत्र स्मार्यते ब्रह्मसंगतौ ।। १३१९ ।। 
स वा एष पुरोक्तेन यो वाक्येन प्रकाशितः ।।
प्रध्वस्ताज्ञानतज्जः सन्परां निर्वृतिमगतः ।। १३२० ।। 
महानित्यभिधानेन सत्यज्ञानादिलक्षणम् ।। 
ब्रह्मैव प्रोच्यते साक्षात्प्रत्यगात्मविशेषणम् ।। १३२१ ।। 
ब्रह्मैवाऽऽत्मा स्वतोऽबोधादब्रह्मैव प्रकाशते ।।
जरादिधर्मवांस्तस्माद्ब्रह्मणैव विशेष्यते ।। १३२२ ।। 
प्रमान्तरानधिगता ब्रह्मता प्रत्यगात्मनः ।।
प्रत्यक्त्वं ब्रह्मणस्तद्वद्वचसैव प्रबोध्यते ।। १३२३ ।। 
अहं ब्रह्मेतिवाक्योत्थविज्ञानात्प्रत्यगात्मनः ।। 
ध्वस्तेऽज्ञाने सकार्येऽथ यद्रूपं तदिहोच्यते ।। १३२४ ।। 
रज्जुः सर्पादिनेवाऽऽत्मा विनाऽविद्यां न जायते ।।
कार्यात्मना यतस्तस्मादात्माऽज इति भण्यते ।। १३२५ ।। 
सर्वभावविकाराणां जन्म मूलं यतस्ततः ।।
सर्वेषां प्रतिषेधः स्यान्निषेधादात्मजन्मनः ।। १३२६ ।। 
तथाऽपि ताञ्श्रुतिर्यत्नाज्जरादीन्प्रतिषेधति ।।
स्वाभाविकत्वाशङ्कायाः प्रतिषेधस्य सिद्धये ।। १३२७ ।। 
कालात्मना ह्यवच्छेदान्नायं कालंजरत्वतः ।।
देहादिवज्जरामेति तस्मादात्माऽजरः स्मृतः ।। १३२८ ।। 
सर्वस्य परिणामस्य हानोपादानमात्रतः ।।
जराजन्मनिषेधेन सर्वोऽतोऽत्र निषिध्यते ।। १३२९ ।। 
परिणामोऽस्य येनान्त्यः श्रुत्येह प्रतिषिध्यते ।। १३३० ।। 
देहस्थितेरवसितिर्मृतिशब्देन भण्यते ।। 
तन्निषेधोऽमरोकत्याऽत्र नित्यस्याऽऽत्मन उच्यते ।। १३३१ ।। 
नाजस्यापरिणामस्य मरणं जगतीक्ष्यते ।।
अजोऽजरश्च तेनोक्तोऽमरश्चैष ततः स्मृतः ।। १३३२ ।। 
परिणामात्मको मृत्युरमरोक्त्या निवारितः ।।
अमृतोक्त्याऽथ नाशोऽस्य वार्यते यो निरन्वयः ।। १३३३ ।। 
अविनाशीत्यपि तथा विनाशद्वयमात्मनः ।।
श्रुत्या निषिध्यते साक्षात्प्रत्यक्तौटस्थ्यसिद्धये ।। १३३४ ।। 
कामकर्मतमोभावादमरोऽमृत एव च ।।
तत एवाभयः प्रत्यङ्भयं हि तदबोधतः ।।
कारणस्य निषेधोऽतो भयकार्यनिषेधतः ।। १३३५ ।। 
कुतोऽभयत्वसंसिद्धिः प्रतीच इति शङ्किते ।।
ब्रह्मेत्याहाऽऽत्मनस्तत्त्वं ब्रह्म त्वभयमेव हि ।। १३३६ ।। 
अहं ब्रह्मेत्यतः साक्षाद्यथोक्तेनैव वर्त्मना ।
भयहेतोर्निरासेन स ब्रह्माभमश्नुते ।। १३३७ ।। 
सर्वोपनिषदामेष संक्षिप्तोऽर्थ इहोदितः ।।
उत्पत्त्यादिविकल्पोऽयमस्यैव प्रतिपत्तये ।। १३३८ ।। 
एकप्रभृतिसंख्येयं रेखासंकेतवर्त्मना ।।
प्रतिपत्तिरसंख्येयवस्तुनः स्याद्यथा तथा ।। १३३९ ।। 
सर्वप्रमाणविषयलङ् घिनोऽकार्यकारण-
वस्तुनः प्रतिपत्तिः स्याज्जन्मादिध्वंसवर्त्मना ।। १३४० ।। 
संख्येयत्वं न रेखायाः संख्यात्वं वाऽञ्जसेष्यते  ।।
तदध्यारोपगत्यैव तथाऽपि प्रतिपत्तये ।। १३४१ ।। 
यथैवमवगच्छन्ति प्रध्वस्ताशेषकल्पनम् ।।
आत्मानं स्थितिजन्मादिकल्पनोपायमात्रताः ।। १३४२ ।। 
पत्रकज्जलरेखाभिर्यथा वाऽध्यासवर्त्मना ।।
वर्णाञ्जानन्त्यकारादीन्पत्रादिभ्यो विलक्षणान् । १३४३ ।। 
तथोत्पत्त्यादिकाध्यासवर्त्मना तद्विलक्षणम् ।।
जन्मादिहेतुध्वंसेन नेतीति ब्रह्म गम्यते ।। १३४४ ।। 
इति काण्डद्वयोक्तोऽर्थः संहृत्य सफलोऽखिलः ।।
इह प्रदर्शितो वाक्ये तत्समाप्तिविवक्षा ।। १३४५ ।। 
इति श्रीबृहदारण्यकोपनिषद्भाष्यवार्तिके चतुर्थाध्यायस्य चतुर्थं शारीरकब्राह्मणम् ।। ४ ।। 
बृहदारण्यकक्रमेण षष्ठाध्यायस्य चतुर्थं ब्राह्मणम् ।। ४ ।। 

अथ पञ्चमं ब्राह्मणम् ।।
निरधारि पुरा ब्रह्म मधुक्राण्डागमेन यत् ।।
याज्ञवल्कीयकाण्डेन तद्युक्त्याऽथोपपदितम् ।। १ ।। 
जल्पन्यायेन तत्पूर्वं पञ्चमे प्रतिपादितम् ।।
वादन्यायेन तद्भूयः षष्ठे सम्यक्प्रपञ्चितम् ।। २ ।। 
अथाधुना निगमनस्थानीयमिदमुच्यते ।।
मैत्रेयीब्राह्मणं श्रुत्या तथाच न्यायविद्वचः ।। ३ ।। 
हेतूक्तितः प्रतिज्ञायाः सिद्धार्थाया यदुत्तरम् ।।
वचो निगमनं तत्स्याद्वाक्यस्यावयवोक्तिभाक् ।। ४ ।। 
ससंन्यासाऽऽत्मविद्या या मधुकाण्डागमोदिता ।। 
उपपत्तिप्रधानेऽपि सैव मोक्षेऽवसीयते ।। ५ ।। 
आत्मज्ञाानं ससंन्यासं मोक्षायेत्यागमाद्यथा ।।
युक्तितोऽपि तथा ज्ञेयमिति चेहोपसंहृतिः ।। ६ ।। 
व्याख्यातत्वात्पदार्थानां चतुर्थेऽध्याय एव तु ।।
तद्व्याख्यानाय यत्नोऽतो न भूयः क्रियतेऽधुना ।। ७ ।। 
शब्दस्यैवाऽऽत्मनो जन्म चतुर्थे प्रतिपादितम् ।।
सर्वोपसंहृतेरत्र यागादेरपि भण्यते ।। ८ ।। 
शब्दोऽयं बहुधा भिन्नो नामैव परमात्मजम् ।।
यागदानादिकं कर्म रूपं लोकपुरःसरम् ।। ९ ।। 
सर्वमेतदयत्नेन तत एव विनिःसृतम् ।।
अनन्यभूतं तेनातः साक्षात्तत्त्वं प्रगीयते ।। १० ।। 
अन्तर्बहीरसघनः सैन्धवस्य घनो यथा ।।
विज्ञानघन एवायं विज्ञानात्मा तथैव च ।। ११ ।। 
स्वविकारोपसंश्लेषाद्विज्ञानात्मत्वमेत्यतः ।।
तद्धेतुनाशात्प्रकृतिं स्वामेव प्रतिपद्यते ।। १२ ।। 
परिणामनिषेधः स्यादविनाशिगिराऽऽत्मनः ।।
अनुच्छित्तिगिरा नाशो वार्यते यो निरन्वयः ।। १३ ।। 
मात्रासंसर्गजस्त्वेष यो विनाशादिधर्मवान् ।। 
अविद्यामात्रहेतूत्थो रज्जुसर्पादिवन्मतः ।। १४ ।। 
मात्रासंसर्गजस्त्वेष यो विनाशादिधर्मवान् ।।
अविद्यामात्रहेतूत्थाो रज्जुसर्पादिवन्मतः ।। १४ ।। 
ब्रह्मैवैकः स आत्मोक्तो ह्यध्यायेषु चतुर्ष्वपि ।।
उपायमात्रभेदोऽत्र न तूपेयः प्रभिद्यते ।। १५ ।। 
नेेति नेति चतुर्थेऽसौ यथैव प्रतिपादितः ।।
नेतीति पञ्चमेऽप्येवं निर्विकल्पोऽवधारितः ।। १६ ।। 
षष्ठोऽपि जनकाख्यानप्रारम्भे तद्वदीरितः ।।
निर्विकल्पो यथैकोऽर्थो  नेतीत्यत्रोपसंदृतः ।। १७ ।। 
नेतीति शास्रावसितौ तथैवाऽऽत्मोपसंहृतः ।।
एकरूपमतस्तत्त्वं सर्वत्रैव विवक्षितम् ।। १८ ।। 
नेति नेत्यात्मकात्तत्त्वात्प्रकाराणां शतैरपि ।।
निरूप्यमाणे नान्यादृग्यस्मात्तत्वं समीक्ष्यते ।। १९ ।। 
तर्कतो यदि वा वाक्यादत एवेदमेव तु ।।
नेतिनेत्यात्मविज्ञानमृतत्वैकसाधनम् ।। २० ।।
ससंन्यासं विनिश्चेयमिति शास्रस्य संग्रहः ।।
अमृतप्राप्तयेऽलं स्यात्साधनान्तरनिस्पृहम् ।। २१ ।। 
यथोदितमिदं ज्ञानं सहकार्यन्यसाधन-
निरपेक्षमलं मुक्त्या इत्येतदभिधीयते ।। २२ ।। 
एतावदर एवैतदमृत्वस्य सिद्धये ।।
प्रत्यग्याथात्म्यविज्ञानं नान्यत्किंचिदपेक्ष्यते ।। २३ ।। 
इत्युक्तार्थपरिज्ञानदार्ढ्यार्थं सर्वसाधनम् ।।
कर्माणि चापनुद्याऽऽशु प्रवव्राजाविचारयन् ।। २४ ।। 
न केवलमिदं ज्ञानं कर्मसाधननिस्पृहम् ।।
निःशेषकर्मसंन्यासापेक्षाऽपि स्याद्यतो मुनिः ।। २५ ।।
सम्यग्विज्ञाततत्त्वत्वात्कृतार्थोऽप्यखिलं स्वयम् ।।
तत्याज कर्म त्वरया वाङ्भनःकायसाधनम् ।। २६ ।। 
अतोऽवगम्यते नूनं न कर्म सहतेऽखिलम् ।।
आत्मज्ञानं यतोऽत्याक्षीत्सम्यग्ज्ञानोऽपि तन्मुनिः ।। २७ ।। 
कर्महेतुविरुद्धत्वात्सम्यग्ज्ञानस्य कर्मणा ।।
विरोधोऽत्यर्थमेवातस्तत्त्यक्तं ज्ञानशालिना ।। २८ ।। 
एवं काण्डद्वयेनेयं सफलाऽनवशेषतः ।।
सर्वसंन्यासनिष्ठा च ब्रह्मविद्या समीरिता ।। २९ ।। 
एतावानुपदेशः स्याद्वेदे श्रेयोर्थिनां नृणाम् ।।
कृतकृत्यो भवेत्क्षिप्रमेतज्ज्ञात्वाऽनुशासनम् ।। ३० ।। 
इति श्रीबृहदारण्यकोपनिषद्भाष्यवर्तके चतुर्थाध्यायस्य पञ्चमं ब्राह्मणम् ।। ५ ।। 
त्रिसाहस्री तथा पञ्च शतान्यत्र समासतः ।। 
चत्वारिंशत्तथा श्लोकाः षष्ठाध्यायस्य वार्तिके ।। 
इति श्रीमत्परमहंसपरिव्राजकाचार्यभगवत्पूज्यपादश्रीशंकराचार्यशिष्य- 
सुरेश्वराचार्यकृतौ बृहदारण्यकोपनिषद्भाष्यवार्तिके चतुर्थोऽध्यायः ।। ४ ।। 
बृहदारण्यकक्रमेण षष्ठोऽध्यायः ।। ६ ।। 

इति श्रीमत्परमहंसपरिव्राजकाचार्यश्रीमच्छुद्धान्दपूज्यपादशिष्येण श्रीमदानन्दज्ञानेन 
विरचितायां श्रीमत्सुरेश्वरवार्तिकटीकायां शास्रप्रकाशिकाख्यायां चतुर्थोऽध्यायः ।। ४ ।। 

अथ पञ्चमोऽध्यायः ।।
समाप्तं याज्ञवल्कीयं काण्डमैकात्म्यनिष्ठितम् ।।
खिलकाण्डमथेदानीं यथावदुपवर्ण्यते ।। १ ।। 
संभावितं न यत्पूर्वं कर्मविज्ञानकाण्डयोः ।। 
तदत्र भण्यते सर्वं खिलकाण्डत्वहेतुतः ।। २ ।। 
अपास्तनिखिलध्वान्ततज्जं ब्रह्मोपवर्णितम् ।।
पूर्वैश्चतुर्भिरध्यायैर्यद्धीः कैवल्यसिद्धये ।। ३ ।। ।।
सोपाधकस्य तस्यैव व्यवाहारानुपातिनः 
उपासनानि वाच्यानि यान्यनुक्तान्यतः परम् ।। ४ ।। 
प्रकृष्टाभ्युदयार्थानि क्रममुक्तिकराणि च ।।
सर्वोास्त्यङ्गभूतानि वक्तव्यानीति यत्यते ।। ६ ।। 
कार्यकारणसंबन्धव्याजमाश्रित्य तत्परम् ।।
व्याख्यातं यत्नतः पूर्वमात्मज्ञानप्रसिद्धये ।। ७ ।। 
चरितार्थत्वतस्तस्य कार्यकारणवस्तुनः ।।
निषेधायेयमुक्तिः स्यात्पूर्णमित्येवमादिना ।। ८ ।। 
न व्यावृत्तमिदं सर्वं पराक्प्रत्ययमानगम् ।।
नानुवृत्तं तथैवैतन्नाप्यभावैकनिष्ठितम् ।। ९ ।। 
अव्यावृत्ताननुगतमात्मप्रत्ययमीरितम् ।।
यस्मात्पूर्णमिदं साक्षात्तादात्म्यं तेन वर्ण्यते ।। १० ।। 
अज्ञातामिथ्याविज्ञाततत्त्वमात्रैकनिष्ठितम् ।।
सम्यग्ज्ञानं यतस्तस्मात्पूर्णं तज्ज्ञेयमुच्यते ।। ११ ।। 
गोत्ववन्नानुवृत्तं यन्न व्यावृत्तं च खण्डवत् ।।
अनन्यमानमानन्दं  पूर्णं तदभिधीयते ।। १२ ।। 
अदः परोक्षमत्यन्तं सर्वकार्यस्य कारणम् ।।
कार्यानुमेयं तद्विद्यात्पूर्णमात्रसतत्त्वकम् ।। १३ ।। 
इदं यज्जनिमत्किंचिन्नामरूपक्रियात्मकम् ।।
प्रत्यक्षाद्यवसेयं यत्पूर्णं तदपि पूर्ववत् ।। १४ ।। 
कार्यकारणयोश्चेष्टा पूर्णात्पूर्णमितीर्यते ।।
वस्तुवृत्तमिदं तावत्प्रगपि ज्ञानसंगतेः ।। १५ ।। 
अथ हेतुफलावेशनिषेधाय परं वचः ।। 
पूर्णस्य पूर्णमादाय पूर्णमेवावशिष्यते ।। १६ ।। 
ब्रह्म वा इदमित्यादि मधुकाण्डे यदीरितम् ।।
तदेव पूर्णमित्यादिवाक्येनेहोपसंहृतम् ।। १७ ।। 
अपीताखिलकार्यं सत्तमोमात्रावशेषगम् ।।
भास्वत्स्वार्थं चिदेकस्थमदः पूर्णामिहोच्यते ।। १८ ।। 
तमोन्वितं च यत्कार्यं साक्षिणः साक्ष्यतां गतम् ।।
प्रत्यक्षमागमापायि विद्यात्पूर्णमिदं तथा ।। १९ ।। 
ईशक्षेत्रज्ञयोरेवं तमस्तज्जाभिसंस्थयोः ।।
सामानाधिकरण्यादेर्वाक्यादैकात्म्यमुच्यते ।। २० ।। 
क्षेत्रज्ञेश्वरभेदेन ह्यभिन्नं वस्त्वविद्यया ।।
भिन्नं बोधात्तमोध्वस्तौ नेतीत्यात्माऽवशिष्यते ।। २१ ।।
न भेदो न च संसर्गो नाप्यभावोऽवसीयते ।। 
तन्मूलाज्ञानविध्वस्तेर्यथोक्तागममानतः ।। २२ ।।
स्रगज्ञानमनादाय तदुत्थैः संगतिः स्रजः ।।
नैव संभाव्यते यद्वत्तथेहाऽऽत्मनि वीक्ष्यताम् ।। २३ ।। 
कार्यकारणयोर्ध्वस्तावपूर्वाद्युक्तिबोधतः ।।
आत्मप्रत्ययमागम्यः स्वार्थ आत्माऽवशिष्यते ।। २४ ।। 
यादृगस्य द्वये रूपमात्मनैवावगम्यते ।। 
तावदेव हतान्ध्यस्य तदन्यानवशेषतः ।। २५ ।। 
यदेवेहेति च तथा मन्त्रोऽप्युच्चैर्जगाद नः ।।
अन्यदेवेति च श्रुतिः कार्येतरनिषेधिनी ।। २६ ।।
आत्मेतिदृष्टेर्मेयत्वं स्वार्यावगतितोऽपरम् ।।
नान्यदुत्सहते वोढुमिति पूर्वमवादिषम् ।। २७ ।। 
एवं यथोदिते तावत्प्रमाणार्थेऽप्यवस्थिते ।।
अन्यथेदं वचः केचिद्व्याचख्युरतिनैपुणात् ।। २८ ।। 
पूर्णमित्यादिवाक्यस्य षष्ठान्त्यवचसा सह ।।
वक्तुकामो हि संबन्धमेवं यत्नादचीक्लृपत् ।। २९ ।। 
द्वैताद्वैतात्मकं ब्रह्म मैत्रेय्यै वर्णितं किल ।।
यत्र हि द्वैतमित्युक्त्या यत्र त्वस्येति चाऽऽदरात् ।। ३० ।। 
यद्यद्वैतं परं ब्रह्म तत्र स्यात्परमार्थतः ।।
कल्पितं प्रसजेद्दूैतं तोयबुद्धिरिवोषरे ।। ३१ ।। 
मृषात्वाद्भेदजातस्य सर्गस्थित्याद्यसंभवात् ।।
सर्गस्थितिलयानां स्यादन्वाख्यानं मृषैव तु ।। ३२ ।। 
श्रवणप्रतिपत्ती च व्यर्थे स्यातां तथाऽद्वये ।।
अथ स्वेनैव रूपेण द्वैतमस्तीति भण्यते ।। ३३ ।। 
अन्वाख्यानं सतामेव सर्गादीनां तथा भवेत् ।।
तथाऽप्यद्वैतसंदृष्टेर्मृषात्वं स्याद्विरोधतः ।। ३४ ।। 
परिकल्पिततादोष एवमत्र प्रसज्यते ।।
तद्दोषापनुनुत्सायै पूर्णमित्यादिका श्रुतिः ।। ३५ ।। 
न कश्चिदपि दोषोऽत्र यथा तदभिधीयते ।।
स्वानुभूत्यनुसारेण सर्वं सुस्थं भवेदतः ।। ३६ ।। 
ब्रह्मणो याऽद्वयावस्था सैव तावदिहोदिता ।।
एवं चेदद्वयं ब्रह्म द्वैतावस्था न सिध्यति ।। ३८ ।। 
इतिदोषनिषेधार्थमिदं पूर्णमितीर्यते ।।
यथोक्तावस्थयोर्मा भून्मृषात्वं ब्रह्मणः सदा ।। ३९ ।। 
पूर्णब्रह्मपरिज्ञानाव्यतिरेकत्वहेतुतः ।।
अदोवत्कार्यमप्येतत्पूर्णमेवावसीयताम् ।। ४० ।। 
पूर्णेनाभेदतः कार्यं पूर्णं स्यान्न मृषा श्रुतेः ।।
यद्यते नातिरेकेण तत्तदेवेति निश्चितिः ।। ४१ ।। 
एवं तर्ह्येकरूपेऽस्मिंस्तत्त्वे सत्ये समर्थिते ।। 
ततः सर्गाद्यभावः स्यादेकरूपतया स्थितेः ।। ४२ ।। 
नैवं यतः श्रुतिः प्राह पूर्णात्पूर्णमुदच्यते ।।
पूर्णात्कारणतः पूर्णं द्वैतमेतदुदच्यते ।। ४३ ।। 
यस्मादुद्रिच्यमानं हि द्वैतं नैवातिरिच्यते ।।
तदेवोद्रेचनं चेत्स्याद्वैतस्येति मतं यदि ।। ४४ ।। 
नैतदेवं कुतो यस्माद्दृष्टहानं प्रसज्यते ।।
प्रत्यक्षतो हि दृष्टोऽयं द्वैताख्यो विषयः स्फुटः ।। ४५ ।। 
तथा दर्शनतः सिद्धो विधितश्चावसीयते ।।
प्रामाण्योच्छेद एव स्याच्छ्रुतेरेवं समर्थते ।। ४६ ।। 
पारमार्थ्यं क्वचिच्छास्रं कच्चिच्चाप्यनृतात्मताम् ।।
विदधन्मानतां जह्यात्परस्परविरोधतः ।। ४७ ।। 
पूर्णत्वेनाजहद् वृत्त्या त्रिष्वप्यध्वसु वर्तते ।।
द्वैताद्वैतात्मकं ब्रह्म पूर्णत्वेनाविभागतः ।। ४८ ।। 
कुतोऽविभागो मानाच्चेदुभयोरप्यवस्थयोः ।। 
पूर्णादित्यादिवचनान्महाप्रलय आत्मनि ।। ४९ ।। 
इदं च द्वैतस्त्येव तथाऽदोऽद्वैतमेव च ।।
पूर्णत्वाख्याजहद्वृत्त्या समुद्रोर्मिवदीक्ष्यताम् ।। ५० ।। 
अग्ने चलत्वमूर्मीणां मध्य ईषच्चलात्मता ।।
निष्कम्पत्वं तथा मूले समुद्रः सर्वरूपभृत् ।। ५१ ।। 
यथैता यौगपद्येन वृत्तीरूर्मिभिरात्मनः ।।
अनुभूयन्त एकत्र देवदत्तादिके तथा ।। ५२ ।। 
निष्कम्पा देवदत्तस्य वृत्तिः स्यात्परमात्मना ।।
ईषत्प्रचलिता प्राणभावेनेत्यवगम्यते ।। ५३ ।। 
विराड् भावेनातितरां चण्डप्रचलितोर्मिवत् ।।
ऊर्म्यग्रवत्पिण्डभावे नामरूपक्रियात्मना ।। ५४ ।। 
जनिस्थितिलयेष्वेवं त्रिषु कालेषु पूर्णता ।।
कार्यकारणयोर्ज्ञेया द्वैताद्वैतस्वभावयोः ।। ५५ ।। 
सा चैैकैवाविभागत्वात्कार्यकारणभेदतः ।।
भेदेन व्यपदेशार्हा सर्वमेवं समञ्जसम् ।। ५६ ।। 
आविर्भावतिरोभावैः कार्यकारणरूपिभिः ।।
समुद्रवन्नृत्यति च प्रत्यवस्थं विभुः स्थितः ।। ५७ ।। 
एवं द्वैतस्य सत्यत्वे कर्मकाण्डस्य मानता ।।
अनन्तपुरुषार्थाप्तिरिष्यते कर्मकाण्डतः ।। ५८ ।। 
यदा तु कल्पितं द्वैतमद्वैतं परमार्थतः ।।
उच्छिन्नं कर्मकाण्डस्य प्रामाण्यं विषयादृते । ५९ ।। 
एकदेशस्य चामात्वे वेदस्याप्यप्रमाणता ।।
सर्वनाशो भवेदेवं सर्वाप्रामाण्यहेतुतः ।। ६० ।। 
अतो विरोधनुत्त्यर्थं सत्यत्वप्रतिपत्तये ।। 
कार्यकारणयोः शास्रं पूर्णमित्यादिनाऽवदत् ।। ६१ ।। 
प्रत्यक्षादीनि मानानि भेदग्राहीणि सर्वदा ।।
तेषां चाप्यप्रमाणत्वं प्रापदद्वैतवादिनः ।। ६२ ।। 
इति वेदविदः केचिद्भिन्नाभिन्नसतत्त्वकम् ।।
सर्वं वस्त्वभिवाञ्छन्ति तत्तु युक्त्या न युज्यते ।। ६३ ।। 
न युक्तिमदिदं गीतं ह्यपवादविकल्पनम् ।।
न्यायासंभवतः स्पष्टं स च न्यायो विभाव्यते ।। ६४ ।। 
अहिंसन्सर्वभूतानीत्यहिंसा सर्वभूतगा ।। 
शास्त्रेणोत्सर्गतः प्राप्ता तीर्थे साऽपोद्यते यथा ।। ६५ ।। 
न तथेहाद्वावस्था श्रुत्योत्सर्गेण यत्नतः ।।
प्रापिता तद्विशेषेऽसौ निर्भागत्वान्निषेधभाक् ।। ६६ ।। 
विकल्पानुपपत्तेश्च पोडशग्रहणादिवत् ।।
वस्तुतन्त्रं हि नो मानं कर्तृतन्त्रं विकल्पते ।। ६७ ।। 
यत्कर्तुं वाऽप्यकर्तुं वाऽप्यन्यथा कर्तुमेव वा ।।
कारकैः शक्यते लोके तद्विकल्पस्य गोचरः ।। ६८ ।। 
पस्स्परविरोधाच्च नैकदैकत्र संभवः ।।
द्वयोरवस्थयोर्यद्वत्प्रकाशतमसोरिह ।। ६९ ।। 
श्रुतिन्यायविरोधाच्च कल्पनेयमशोभना ।।
अपूर्वानपरानन्तप्रज्ञानैकरसाद्वयम् ।। ७० ।। 
अपूर्वानपराबाह्यं भेदसंसर्गवर्जितम् ।।
अस्थूलं नेति नेतीति यथोक्तार्थे वचांसि हि ।। ७१ ।। 
अमात्वाशङ्कासद्भावाद्यथोक्तार्थविनिश्चितौ ।।
अब्धौ क्षिप्तानि तानि स्युरन्यार्थासंभवत्वतः ।। ७२ ।। 
तथा न्यायविरोधोऽपि क्रियाकारकरूपिणः ।।
जडाध्रुवानात्मनो हि त्वत्कृता कल्पनेष्यते ।। ७३ ।। 
न तु चिन्मात्ररूपस्य ध्रुवानंशात्मनः स्वतः ।।
नित्यत्वं चाऽऽत्मनः सिद्धं प्रत्यभिज्ञादिमानतः ।। ७४ ।। 
प्रसजेत्तद्विरोधश्च भिन्नाभिन्नत्ववादिनः ।।
कल्पनायाश्च वैफल्यमनित्यत्वे परात्मनः ।। ७५ ।। 
अकृताभ्यागमः प्राप्तः कृतनाशश्च सत्वरः ।।
कर्मकाण्डस्य वैफल्यमेवं कल्पयतो भवेत् ।। ७६ ।। 
मकरी ननु दृष्टान्तो भिन्नाभिन्नत्वसिद्धिकृत् ।।
ब्रह्मणः प्रागुपन्यस्तोऽसाध्वीयं कल्पना कथम् ।। ७७ ।। 
अतोऽन्यविषयत्वात्सोऽविरोधः प्रागुदीरितः ।।
नतु चिन्मात्ररूपस्य ह्यत्रावोचं विरुद्धताम् ।। ७८ ।। 
नाध्येयत्वाच्च शास्रार्थकल्पनेयं त्वया कृता ।।
षड्भावविक्रियं वस्तु ध्येयं वक्ति न हि श्रुतिः ।। ७९ ।। 
स्वतस्तस्य च संप्राप्तेर्विनाऽप्यागमाशासनम् ।।
ध्येयत्वेनेह सर्वेषां खारोष्ट्रादेरपीक्षणात् ।। ८० ।। 
एकधैवानुविज्ञेयमिति च श्रुतिशासनम् ।। 
भेददृष्ट्यपवादाच्च मृत्योरिति विनिन्दनात् ।। ८१ ।। 
यत्तूक्तं वेदभागत्वाद्भिन्नवस्त्ववबोधिनः ।।
नामात्वं कर्मकाण्डस्येत्यत्र प्रतिविधीयते ।। ८२ ।। 
न हि जात्यादिसंभेदसंसिद्धौ मानता श्रुतेः ।।
प्रत्यक्षाद्यनवष्टब्धे तस्यामात्वं यतः स्थितम् ।। ८३ ।। 
भेदग्राहि न नो मानं लौकिकं वैदिकं च यत् ।।
अविचारितसंसिद्धिस्तस्माद्भेदोऽवसीयताम् ।। ८४ ।। 
न स्वतः परतो वाऽयं भेदो वस्तुन ईक्ष्यते ।।
सर्वस्यैव स्वतोऽभित्तेस्तदन्यस्याप्यभेदतः ।। ८५ ।। 
वस्तु वस्त्वन्तरं भिन्द्याद्योगाद्यद्वा विभागतः ।।
योगोे नातिशयैकत्वात्तयोश्चाप्येकरूपतः ।। ८६ ।। 
विभागेऽपि न भेदः स्यात्तयोरेकात्मना स्थितेः ।।
अन्यदीयोऽपि नान्यस्य भेदः स्यात्कल्पनां विना ।। ८७ ।। 
मेययाथात्म्यसंलेहि मानं मानत्वमश्नुते ।।
भेदं न लभते मेये, मेयादन्यत्र न प्रमा ।। ८८ ।। 
सतो न व्यतिरेकेण भेदो नापि सदन्वयात् ।।
यथैवं नासतोऽप्येवं भेदो नैवावसीयते ।। ८९ ।। 
सर्वं सदेव यस्येष्टमथवाऽ सदिदं जगत् ।। 
भेदः किमाश्रयस्तस्य विरोधान्न द्वयाश्रयः ।। ९० ।। 
अन्यापेक्षं गृथक्त्वं चेत्स्वत एवापृथग्घटः ।।
बलीयानन्तरङ्गत्वाद्वहिरङ्गं प्रबोधते ।। ९१ ।। 
द्रव्याद्भिन्नं पृथक्त्वं चेदनवस्थैति सत्वरा ।। 
द्रव्यमेव पृथक्त्वं चेदपृथक्स्यादिदंं जगत् ।। ९२ ।। 
स्वतश्चेद्वस्तुनो भेदो वस्तु शून्यं प्रसज्यते ।।
आपेक्षिकोऽपि क्लृप्तत्वान्न भेदो रज्जुसर्पवत् ।। ९३ ।। 
इत्येवमादि बहुशो भिन्नाभिन्नत्वदुषणम् ।।
प्रागप्यक्तं तदत्रापि संधेयं वस्तुसिद्धये ।। ९४ ।। 
अपि वेद्वैकदेशस्य प्रामाण्यं यदि नेष्यते ।।
कर्मकाण्डस्य सर्वस्य वेदस्यापि प्रसज्यते ।। ९५ ।। 
इति यत्प्रागुपन्यस्तं तस्य दूषणमुच्यते ।। 
साध्यसाधतसंवन्धे तस्यापाीष्टा प्रमाणता ।। ९६ ।। 
भेदः प्रमान्तरैः सिद्धो न त्वागमसमाश्रयात् ।।
पशवोऽपि हि जानन्ति भेदमक्षादिमानतः ।। ९७ ।।
न च मिथ्यात्वधीर्भेदे जन्मनैवेह कस्यचित् ।।
अप्युत्थापितबुद्धीनां भेदेऽसंभावना न च ।। ९८ ।। 
क्रियाकारकसंभित्तौ वस्तुतत्त्वेन मा श्रुतिः ।।
साध्यसाधनसंबन्धमात्रैकविषयत्वतः ।। ९९ ।। 
लोकसिद्धमतो भेदमादायेष्टार्थसिद्धये ।। 
इदं कार्यमिदं नेति वेदशास्रं प्रवर्तते ।। १०० ।। 
सर्वतस्तु विरक्तो यः कर्मभिः शुद्धधीर्नरः ।।
कामयानः पूर्णफलमुत्पत्त्यादिविलक्षणम् ।। १०१ ।। 
तमोमात्रान्तरायत्वात्प्रतीचः पूर्णरूपिणः ।।
स्वतःसिद्धत्वतस्तस्य व्यञ्जकान्नान्यदीक्ष्यते ।। १०२ ।। 
स्वतः प्राप्तस्य संप्राप्तौ वाक्यान्मोहप्रहाणतः ।।
मानापेक्षा न भूयः स्यात्फलाप्तेस्तत्कृतार्थतः ।। १०३ ।। 
साध्ये हि साधनापेक्षा सिद्धेऽसौ विनिवर्तते ।।
किम्वसाध्ये समस्तस्य पूर्णत्वेन समाप्तितः ।। १०४ ।। 
द्वैताद्वैतात्मकं ब्रह्म यदाऽण्वभ्युपगम्यते ।
तदाऽपि न विरोधोऽयं केनचिद्विनिवार्यते ।। १०५ ।। 
समस्तव्यस्तभूतस्य ब्रह्मण्यवसितात्मनः ।।
बूत कर्मणि को हेतुः सर्वानन्यत्वदर्शिनः ।। १०६ ।। 
सर्वजात्यादिमत्त्वे च परस्परविरोधतः ।।
व्याघातान्न प्रवृत्तिः स्यान्निषेधेऽथ विधौ तथा ।। १०७ ।। 
न चावच्छेदमानित्वं विदुषोऽस्त्यासुरत्वतः ।।
विदुषोऽप्यासुरत्वे स्यान्निष्फलं ब्रह्मदर्शनम् ।। १०८ ।। 
तस्मादसदिदं गीतं भिन्नाभिन्नत्वसिद्धये ।।
श्रुतिन्यायविरुद्धत्वात्प्रकृतं त्वधुनोच्यते ।। १०९ ।। 
ओं खं ब्रह्मेति मन्त्रोऽयं श्रुत्येह ध्यानकर्मणि ।।
नियुज्यते फलप्राप्तौ यथा तदभिधीयते ।। ११० ।। 
परस्य ब्रह्मणः साक्षाद्याथात्म्याधिगमो यथा ।। 
पूर्वैश्चतुर्भिरध्यायैस्तथा श्रुत्योदितोऽञ्जसा ।। १११ ।। 
अस्यैव प्रतिपत्त्यर्थमुपासनमथोक्तते ।। 
ओं खं ब्रह्मेति वचसा पुंसां श्रेयोभिवाञ्छताम् ।। ११२ ।। 
ब्रह्मेतीह विशेष्यार्थः खमित्यपि विशेषणम् ।।
सामानाधिकरण्योक्तेस्तदुवृत्तिः कृष्णसर्पवत्  ।। ११३ ।। 
प्रवृत्तिर्ब्रह्मशब्दस्य बृहद्वस्त्वेकगोचरा ।।
खेन तद्विशिनष्ट्यत्र सामान्यांशैकपातिना ।। ११४ ।। 
अनाकाशस्वभावेभ्यः खेन ब्रह्म निवर्त्यते ।।
तथाऽब्रह्मस्वभावेभ्यः सामर्थ्याद्ब्रह्मणा च खम् ।। ११५ ।। 
सामान्यमात्रवाचित्वात्खशब्दस्य विशेषणम् ।।
पुराणमिति निर्वक्ति कारणप्रतिपत्तये ।। ११६ ।। 
यत्तद्ब्रह्म खमित्युक्तं तदोंशब्दाभिधानकम् ।।
चिन्तयेत्सततं धीमानोमालम्बनमेव वा ।। ११७ ।। 
एतदालम्बनं श्रेष्ठमिति च श्रुतिशासनम् ।।
एतेनैवाक्षरेणेति ह्यथर्वाणोऽप्यधीयते ।। ११८ ।। 
अतीन्द्रित्स्वात्तस्यापि कथं स्यात्तदुपासनम् ।
वायुरं खमिति प्राह तदालम्बनसिद्धये ।। ११९ ।। 
खं पुराणं न विज्ञेयं मन्त्रेऽस्मिन्निति मन्यते ।।
कौरव्यायणिजो धीमान्वायुरेतिप्रसिद्धितः ।। १२० ।। 
रूढ्या वृत्तिः खशब्दस्य वायुरे व्योम्नि लक्ष्यते ।।
बहुशश्च प्रयोगोऽतो वायुरं खं प्रतीयताम् ।। १२१ ।। 
पुराणं यदि तद्व्योम यदि वा वायुरं भवेत् ।। 
ध्येयं तदोमिति सदा पक्षयोरुभयोरपि ।। १२२ ।। 
आलम्बनतर्योकार उपास्तिविषयो भवेत् ।। 
चतुर्भुजाङ्कितं दारु विष्णोरिव निगच्छति ।। १२३ ।। 
नेदीयो ब्रह्मणः स्थानमोमितीदं प्रतीयताम् ।। 
शालग्रामो हरेर्यद्वत्सर्वानर्थापहारिणः ।। १२४ ।। 
यद्वाऽभिधानमों विद्यात्तस्यैव परमात्मनः ।।
तस्मिन्निविष्टचित्तस्य तद्ब्रह्माऽऽशु प्रसीदति ।। १२५ ।। 
ओंकारो वेद एवेति ब्राह्मणास्तु प्रचक्षते ।।
वेदैनेन यतो वेद्यं ब्रह्म वेदस्ततो मतः ।। १२६ ।। 
अभिधानतयैवैनमोंकारं विदुरञ्जसा ।।
ब्राह्मणास्तदभिध्यानाद्विदन्ति ब्रह्म निर्भयम् ।। १२७ ।। 
वेदोऽयमिति चोक्तिः स्याद्यथोक्तोपासनं प्रति ।।
स्तुतित्वादर्थवादोऽयं नातोऽन्योऽर्थोऽवसीयते ।। १२८ ।। 
उद्गीथादिप्रभेदेन यं वा संविद्रते द्विजाः ।।
वेदोऽसाविति विज्ञेयस्त्रय्यास्तत्र समाप्तितः ।। १२९ ।। 
तस्मिन्प्रयुज्यमानेऽतः सर्वो वेदः ससंग्रहः  ।।
प्रयुक्तः स्यादतो वेद ओंकार इति गम्यताम् ।। १३० ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य प्रथमं ब्राह्मणम् ।। १ ।। 

अथ द्वितीयं ब्राह्मणम् ।।
उक्तमाभ्यन्तरं तावद्ब्रह्मोपासनसाधनम् ।।
ओंकारोऽथ दमादीनां साधनत्वं विधीयते ।। १ ।। 
दान्तो दाता दयालुश्च सबाह्याभ्यन्तरः शुचिः ।।
एवंविधोऽधिकारी स्यात्सर्वासूपास्तिभूमिषु ।। २ ।।
दमादिविधिशेषोऽयमर्थवादोऽभ्युपेयताम् ।।
त्रया इत्यादिको ग्रन्थः स्पष्टार्थोऽतो न यत्यते ।। ३ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य द्वितीयं ब्राह्मणम् ।। २ ।। 

अथ तृतीयं ब्राह्मणम् ।।
ब्रह्मानुपाधि पूर्वत्र व्याख्यातं यत्नतोऽधुना ।।
सोपाधिकस्य तस्यैव ह्युपास्तिर्वक्ष्यते स्फुटा ।। १ ।। 
श्रुतः प्रजापतिः पूर्वं कोऽसाविति न गम्यते ।।
सामान्योक्तेर्विशेषार्थमेप इत्यादि भण्यते ।। २ ।। 
हृद्निरा मांसपेश्युक्ता तात्स्थ्याद् बुद्धिस्तु लक्ष्यते ।।
हृदि नामादिसंहारं यत्र शाकल्य ऊचिवान् ।। ३ ।। 
सर्वभूतसमुत्पत्तेस्तथा सर्वेश्वरत्वतः ।।
प्रजापतिरिति ज्ञेयं हृदयं तेन हेतुना ।। ४ ।। 
सर्वज्ञेयस्य तद्ब्याप्तेर्ब्रह्मापि हृदयं भवेत् ।।
यत एवमतो यत्नादुपास्यं हृदयं सदा ।। 
हृदयाख्याक्षराणां च श्रुत्योपासनमुच्यते ।। ५ ।।
इति श्रीबृहदारण्यकोपनिषद्भाष्यवार्तिके पञ्चमाध्यायस्य तृतीयं ब्राह्मणम् ।। ३ ।। 

अथ चतुर्थं ब्राह्मणम् ।।
तस्यैव हृदयाख्यस्य ब्रह्मणोऽन्यदुपासनम् ।।
सत्योपाधिविशिष्टस्य तद्वै तदिति भण्यते ।। १ ।। 
तच्छब्देन परामर्शो वैशब्दः स्मरणाय च ।।
प्रकारान्तरनिर्देशे तदासेति च तद्वचः ।। २ ।। 
सत्यमेव तदासेति यदुक्तं हृदयात्मना ।।
मूर्तामूर्तात्मकं सत्यं ब्रह्म पूर्वं प्रपञ्चितम् ।। ३ ।। 
महत्तत्परिमाणेन यक्षं पूज्यतमत्वतः ।।
अग्रजः प्रथमोद्भूतेस्तदन्यत्कार्यजन्मनः ।। ४ ।। 
यः कश्चिदेतं व्याख्यातं वेदोपास्ते दिवानिशम् ।।
लोकाञ्जयति स सर्वाञ्शत्रुश्चास्य जितो भवेत् ।। ५ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य चतुर्थं ब्राह्मणम् ।। ४ ।। 

अथ पञ्चमं ब्राह्मणम् ।।
उक्तं प्रथमजं सत्यं कथं तदिति भण्यते ।।
आप एवेदमित्युकत्या यथोक्तार्थस्तवाय तु ।। १ ।। 
पयःसोमादिका आपो ह्यग्निहोत्रादिकर्मसु ।।
सर्वाहुतिषु संसृष्टा बाहुल्यादप्परिग्रहः ।। २ ।। 
सत्स्वप्यन्येषु भूतेषु भूयस्त्वादाय एव तु ।।
प्राधान्याच्चैव गृह्यन्ते न त्वन्यद्विनिवार्यते ।। ३ ।। 
प्रक्षेपोत्तरकालं ताः सर्वमानातिवर्तिना ।।
तस्थुः सूक्ष्मेण रूपेण क्रियामाश्रित्य सर्वतः ।। ४ ।। 
यावत्किंचिज्जगत्यस्मिन्नाहुत्येह व्यपेक्ष्यते ।।
अन्तर्भूतं तदप्स्विति ह्याप एवेदमित्यतः ।। ५ ।। 
अग्रे प्रथमतः सृष्टेरग्रजस्य प्रजापतेः ।।
सत्यं ब्रह्मासृजन्नापः कारणत्वादपां ततः ।। ६ ।। 
तदिदं हिरण्यगर्भस्य व्यक्तीभावो महेश्वरात् ।।
आदित्यस्येह वाक्येन वर्ण्यतेऽग्रजसिद्धये ।। ७ ।। 
भूतादिव्यक्तितो व्यक्तिग्रजस्यापि नान्यथा ।।
ताः सत्यमिति तेनाऽऽह सत्यं ब्रह्मातिविस्तृतेः ।। ८ ।। 
सूर्यादिकारणं देवं ब्रह्माऽस्राक्षीज्जगद्रुरुम् ।।
देवान्विराडपि ब्रह्मा ससर्जेत्यनुषज्यते ।। ९ ।। 
एवं सत्याद्यतो जातं क्रमेण ब्रह्मणो जगत् ।।
महत्सत्यमतो ब्रह्म यक्षत्वं तूपवर्ण्यते ।। १० ।। 
अतीत्य पितरं देवाः पितामहमुपासते ।।
यतोऽतो ब्रह्म यक्षं च सत्यं प्रथमजं विदुः ।। ११ ।। 
तस्यापि ब्रह्मणो नाम त्र्यक्षरं सत्यमुच्यते ।।
प्रथमोत्तमे त्वमृतमक्षरे सस्वरत्वतः ।। १२ ।। 
निरच्कं मध्यतो मृत्युर्निर्जीवं देहवत्स्थितम् ।।
भूयोऽमृतेन तद्ग्रस्तं मृतं चापि स्वतो यतः ।। १३ ।। 
इत्येवं पर्युपासीनो नामाभिज्ञो नरः सदा ।।
सत्यभूयं भवेदेव नैनमित्यादियुक्तिगीः ।। १४ ।। 
इति श्रीबुहदारण्यकोपनिषद्भाष्यवार्तिके पञ्चमाध्यायस्य पञ्चमं ब्राह्मणम् ।। ५ ।। 

अथ षष्ठं ब्राह्मणम् ।।
संस्थानवदथेदानीमध्यात्मे चाधिदैवते ।।
रूपं प्रकल्प्य सत्यस्य भण्यते  तदुपासनम् ।। १ ।। 
अक्ष्यादित्याख्यनीडस्थौ स्थानमात्रप्रभेदतः ।।
भिन्नाविव समीक्ष्येते देवतैकैव सा सती ।। २ ।। 
उपकार्योपकारित्वसंबन्धेनेतरेतरम् ।।
प्रतिष्ठितौ तावध्यात्मे चक्षुष्यादित्य एव च ।। ३ ।। 
प्रतिष्ठितौ तावन्योन्यं कथमित्युच्यते यथा ।। 
अक्ष्णि रश्मिभिरादित्यः प्राणैस्तस्मिंश्च चाक्षुषः ।। ४ ।। 
अरिष्टदर्शनं चात्र प्रासङ्गिकमथोच्यते ।।
ज्ञातारिष्टः कथं नाम कुर्यादात्महितं पुमान् ।। ५ ।। 
उत्क्रमिष्यन्यदा भोक्ता भवतीहाऽऽयुषः क्षये ।।
चन्द्रमण्डलवच्छुद्धं वीक्षते रविमण्डलम् ।। ६ ।। 
रश्मयो न समायान्ति विज्ञानपुरुषं प्रति ।।
भोगेन प्रक्षयाद्भोक्तुस्यद्वशीकारिकर्मणः ।। ७ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य षष्ठं ब्राह्मणम् ।। ६ ।। 

अथ सप्तमं ब्राह्मणम् ।।
शरीरं व्याहृतिमयं कल्प्यतेऽक्षिरविस्थयोः ।।
तस्यैव सत्यनाम्नोऽथ तदुपासाप्रसिद्धये ।। १ ।। 
तस्यैव नामोपनिद्ब्रह्मणो भण्यते द्वयोः ।।
स्थितस्य रथानयोः साक्षाद्यद्ग्रहात्तत्प्रसीदति ।। २ ।। 
हन्तेर्वेदं जहातेर्वाऽहरित्येतदिहेष्यते ।।
पाप्मानं हन्ति तेनातो जहाति च न संशयः ।। ३ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य सप्तमं ब्राह्मणम् ।। ७ ।। 

अथाष्टमं ब्राह्मणम् ।।
मनोमयोऽयमिति च तस्यैव ब्रह्मणोऽपरम् ।।
स्वान्तोपाधिविशिष्टस्य ह्युपासनमथोच्यते ।। १ ।। 
मनोभिमानतोऽज्ञानात्पुरुषोऽयं मनोमयः ।।
यदि वा मनसि व्यक्तेर्मनसा वोपलभ्यते ।। २ ।। 
भाः प्रकाशोऽमलं ज्योतिः सा सत्थमविनाशतः ।। 
तस्मिन्नित्यादिवचनं पूर्वोक्तस्थानसिद्धये ।। ३ ।। 
बुद्ध्युपाधिव्यवच्छेदाद्व्रीह्यादिपरिमाणता ।।
स्वतोऽनन्तत्वतो मानात्सर्वेशानादिरूपता ।। ४ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्यस्याष्टमं  ब्राह्मणम् ।। ८ ।। 

अथ नवमं ब्राह्मणम् ।।
वद्युद्देहस्य तस्यैव ब्रह्मणोऽन्यदुपासनम् ।।
अशेषपाप्मविध्वस्त्यै श्रूत्याऽथ प्रतिपाद्यते ।। १ ।। 
विद्युद्ब्रह्मेति युक्तं तद्विद्युद्धि स्याद्विदानतः ।।
द्यतेरेतद्यतो रूपमवखण्डनकर्मणः ।। २ ।। 
तमोऽन्धकारमखिलमवखण्डयति क्षणात् ।। 
विद्युद्यथा तथाऽस्मत्तः पाप्मानं तदुपासितुः ।। ३ ।।
इति श्रीबृहदारण्यकोपनिषद्भाष्यवार्तिके पञ्चमाध्यायस्य नवमं ब्राह्मणम् ।। ९ ।। 

अथ दशमं  ब्रह्मणम् ।
तस्यैव ब्रह्मणोऽथान्यदुपासनमिहोच्यते ।।
वाग्धेनूपाधियोगेन फलाय महतेऽधुना ।। १ ।। 
वागित्यत्र त्रयी ग्राह्या न स्थानकरणादयः ।।
स्वाहाकारादि नान्यत्र त्रय्याः संभाव्यते क्चचित् ।। २ ।। 
त्रयीयं धयते सर्वं स्वाहाकारादिभिः स्तनैः ।।
धेनुमित्येव तां तेन सदोपासीत भारतीम् ।। ३ ।। 
केभ्यः क्षरति सा धेनुरित्येतदधुनोच्यते ।।
तस्यै द्वौ स्तनावित्युक्त्या कथ्यन्ते च स्तनास्तथा ।। ४ ।।
ऋषभोऽस्यास्तथा ज्ञेयः प्राणस्तस्मात्प्रसूयते ।।
अप्राणस्य न वागस्ति वागप्युच्चार्यते बलात् ।। ५ ।। 
वाक्प्रस्रवणहेतुत्वाद्धेन्वा वत्सो मनो भवेत् ।।
यद्यद्ध्यायति मनसा तत्तद्वाचा प्रभाषते ।। ६ ।। 
यथोक्तोपासनफमुक्तब्रह्मात्मरूपता ।।
तं यथा यथा इत्युक्तेरनिर्देशेऽपि गम्यते ।। ७ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य दशमं ब्राह्मणम् ।। १० ।। 

अथैकादशं ब्राह्मणम् ।
उपास्त्यन्तरमस्यैव कौक्षेयाग्नेर्वपुर्भृतः ।।
अयमग्निरिति श्रुत्या यत्नेनाथ विधीयते ।। १ ।। 
वैश्वानरग्निराऽस्याग्नेः सामान्येनाभिधानतः ।।
योऽयमन्तरितीत्युक्त्या तद्विशेषणमुच्यते ।। २ ।। 
तस्याग्नेरेष घोषः स्यात्कर्णौ प्रोर्णूय यच्छ्रुतिः ।।
उपास्यार्थस्य साक्षात्त्वं घोषरूपेण वर्ण्यते ।। ३ ।। 
अरिष्टदर्शनं चात्र प्रासङ्गिकमथोच्यते ।।
नैनं घोषं शृणोतीति प्रत्यासन्नमृतिर्नरः ।। ४ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्यैकादशं ब्राह्मणम् ।। ११ ।। 

अथ द्वादशं ब्राह्मणम् ।।
गतिः फलं च वक्तव्यं पूर्वत्र तदनुक्तितः ।।
उपासनानां सर्वेषामित्यर्थः पर आगमः ।। १ ।। 
उत्क्रामति यदा विद्वाञ्शरीरादायुषः क्षयात् ।।
आश्वेव वायु दुर्भेद्यं स आगच्छति वेगवान् ।। २ ।।
प्राप्ताय लोकभोगार्थं वायुस्तस्मै विगच्छति ।।
कियच्छिद्रं मरुद्दद्याद्रथचक्रखमानिगीः ।। ३ ।। 
द्विकाष्ठसंतताघातमाडम्बरमिहोच्यते ।।
भेरीं च दुन्दुभिं विद्यात्तेनोर्ध्वं यात्युपासकः ।। ४ ।। 
लोकं प्रजापतिं ब्रह्म प्रैत्यसौ भावनाबलात् ।।
अशोकमहिमं चेति दुःखतद्धेतुवर्जितम् ।। ५ ।। 
शाश्वतीश्च समा नित्या अस्मिल्लोँके वसत्यसौ ।। 
पूर्वत्रानुक्तकार्याणामुपास्तीनामिदं फलम् ।। ६ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य द्वादशं ब्राह्मणम् ।। १२ ।। 

अथ त्रयोदशं ब्राह्यणम् ।।
ज्वरादिव्याधिना तप्तो व्याधितस्तप्यते तु यत् ।।
परमं तत्तपश्चिन्त्यं परमं लोकमीप्सता ।। १ ।।
व्याधिग्रहग्रहाविष्टोऽसह्यं दुःखं समश्नुते ।।
तपोऽतः परमं हि स्यात्तच्चिकित्सामकुर्वतः ।। २ ।। 
निर्हरन्त्यृत्विजोऽरण्यमन्ये वा मां मृतं गृहात् ।।
परमं तदपि ध्येयं वानप्रस्थ्येन संमितम् ।। ३ ।। 
अभ्यादधति यच्चाग्नौ प्रेतं मां ज्ञातयोऽथ तत् ।।
परमं तदपि ध्येयमग्न्यावेशसमत्वतः ।। ४ ।। 
उचितं यस्य यद्यत्स्यात्तत्तल्लोकगिरोच्यते ।।
तपसस्तापसस्यैवमग्न्यावेशस्य यत्फलम् ।। ५ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य त्रयोदशं ब्राह्मणम् ।। १३ ।। 

अथ चतुर्दशं ब्राह्मणम् ।।
अन्नं ब्रह्मेेति निर्वक्ति पुरेवान्यदुपासनम् ।।
उदारफलसिद्ध्यर्थं तस्य न्यायेन निर्णयः ।। १ ।। 
अन्नमेव परं ब्रह्मेत्येक आहुर्विपश्चितः ।।
तत्तथा नावगन्तव्यं क्लिद्यत्यन्नमसुं विना ।। २ ।।
प्राणो ब्रह्मेति चाप्यन्ये तच्च ग्राह्यं पुरेव न ।।
अन्नादृते यतः प्राणः शोषमाशु निगच्छति ।। ३ ।। 
ब्रह्मत्वं नानयोर्यस्मादेकैकस्य न युक्तिमत् ।।
संभूय देवते तस्माद्ब्रह्मत्वं संनिगच्छतः ।। ४ ।। 
तदेतत्संप्रधार्याऽऽह प्रातृदः पितरं किल ।।
किंस्विदित्यादि संहृष्टस्तद्दोषस्यासमीक्षणात् ।। ५ ।। 
किंस्विदेवंविदे साधु कृत्स्नसाध्वाप्तिहेतुतः ।।
कुर्यामसाधु वा तस्मै सर्वासाधुनिराकृतोः ।। ६ ।। 
पाणिना मैवमित्युक्त्या तं पिता प्रत्यषेधयत् ।।
संभूय परमत्वं कः स्वतोशक्तिरवाप्नुयात् ।। ७ ।। 
स्वतोऽशक्तिमतोर्लोके शक्तिर्योगेऽपि नेक्ष्यते ।।
जात्यन्धयोर्न योगेऽपि शक्ती रूपवदीक्षणे ।। ८ ।। 
तस्माच्छक्तिमतोरेव ग्रासांशानां यथा तथा ।।
तृप्तिशक्तिरिहापि स्यात्प्राणान्नाद्यात्मनोर्युतौ ।। ९ ।। 
न चेत्परमतां यातःकथं परमतोच्यताम् ।।
प्रत्येकं शक्तिमत्त्वोक्तिर्वीत्यादिवचसोच्यते ।। १० ।। 
व्याख्यानाय तु वीत्यस्य त्वन्नं वै वीति भण्यते ।।
अन्ने विष्टानि सन्त्येव भूतत्वं यान्ति येन हि ।। ११ ।।
अन्नविष्टानि सर्वाणि भूतानीत्यन्नमुच्यते ।। 
वीति तेन सदा प्राणो रमित्येवमिहोच्यते ।। १२ ।। 
प्राणे सति रमन्ते हि लोके दृष्टानि सर्वदा ।
भूतानि रमिति प्रोक्तस्तस्मात्प्राणोऽपि सूरिभिः ।। १३ ।। 
स्वतो गुणवतोरेवमन्नप्राणात्मनोर्भवेत् ।।
संभूय परमत्वं हि फलोक्तिः सैव योदिता ।। १४ ।। 
विशन्ति सर्वभूतानि ह्यन्नभूते प्रजापतौ ।।
रमन्ते प्राणभूते च फलमेतदुपासितुः ।। १५ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य चतुर्दशं ब्राह्मणम् ।। १४ ।।

अथ पञ्चदशं ब्राह्मणम् ।
उक्थादिगुणपूगेन विशिष्टस्यानरूपिणः ।।
उपासनमथेदानीं ब्रह्मणो भण्यते परम् ।। १ ।। 
उक्थं प्राणः कुतो यस्मात्प्राणे सति चराचरम् ।।
उत्थापयति कर्मेदं कर्ता वा नान्यथा ततः ।। २ ।। 
वीरश्चोक्थात्मवित्पुत्र उपासीनस्य जायते ।।
दृष्टं फलमदृष्टं तु ह्युक्थस्यैकात्म्यमश्नुते ।। ३ ।। 
यजुश्च प्राण एवेति सदोपासीत यत्नतः ।।
कतो यजुष्ट्वं तस्येति युक्तिलेशोऽभिधीयते ।। ४ ।। 
युज्यन्ते सर्वभूतानि संहन्यन्ते परस्परम् ।।
प्राणे सति यजुस्तस्मात्फलोक्तिः पूर्ववत्तथा ।। ५ ।। 
सामापि प्राण एवेति कथं तदिति भण्यते ।।
सम्यञ्चि सर्वभूतानि प्राणे सति यतस्ततः ।। ६ ।। 
क्षत्र्रं च प्राण एवेति चिन्तयेत्सततं हृदा ।।
त्रायते हेति युक्त्युक्तिः क्षत्र्रत्वस्य प्रसिद्धये ।। ७ ।। 
क्षणितोर्हि क्षतात्प्राणस्रायते न तु तं विना ।।
क्षत्रं प्राणस्ततो ज्ञेयो यथोक्तन्यायगौरवात् ।। ८ ।। 
प्राप्नोत्यत्रमसौ क्षत्र्रमत्रातृकमनीश्वरम् ।।
स एव त्राता सर्वस्य ह्यत्रं क्षत्र्रमतो भवेत् ।। ९ ।।
इति श्रीबृहदारण्यकोपनिषद्भाष्यवार्तिके पञ्चमाध्यायस्य पञ्चदशं ब्राह्मणम् ।। १५ ।।

अथ षोडशं ब्राह्मणम् ।।
हृदयं सत्यमित्यादिहूपाधिसमाश्रयम् ।।
उपासनमतिक्रान्तं ब्रह्मणः फलवद्बहु ।। १ ।। 
सर्वोपाध्युपसंहारिगायत्र्युपाधिकं प्रभोः ।।
अधुनोपासनं वाच्यमित्यर्थः पर आगमः ।। २ ।। 
उदारफलसंप्राप्तावैश्वर्यं तत्र तत्र हि ।। 
श्रुतं श्रुतौ हि गायत्र्यास्तदुपास्तिर्वरा ततः ।। ३ ।। 
उदारफलसंबन्धो ब्राह्मणस्यैव नान्यतः ।।
ब्राह्मणस्य च गायत्री कारणं तेन सा वरा ।। ४ ।। 
भूमिरित्यादिवाक्येन त्रिलोक्यष्टाक्षरोच्यते ।।
अष्टाक्षरं पदं सिद्धं गायत्र्याः प्रथमं च यत् ।। ५ ।। 
अष्टाक्षरत्वसामान्याद्गायत्र्याः प्रथमं पदम्।। 
तच्चेदं चैकतामेति संख्यासामान्यहेतुतः ।। ६ ।। 
त्रैलोक्याभिहितिरियमष्टाक्षरसमत्वतः ।।
गायत्र्याद्यपादसमतो विराजाऽऽत्मैक्यमश्नुते ।। ७ ।। 
एवं पदं त्रयो लोका अभिधानाभिसंगतेः ।।
अत्यन्तमभिधेयस्य विराजैक्यं प्रपद्यते ।। ८ ।। 
उक्ताभिधानद्वारेण संपन्नो यस्रिलोकताम् ।।
यथोक्तोपासनाभ्यासाद्विराडेव भवेदसौ ।। ९ ।। 
त्रिषु लोकेषु यावत्स्यात्पुंभोगायेह साधनम् ।। 
तावत्सर्वं जयत्याशु प्रथमोपास्तितः फलम् ।। १० ।।
रूपराशिरशेषेण भूम्याद्युक्त्योपसंहृतः ।।
ऋच इत्यादिना ज्ञेया नामराश्युपसंहृतिः ।। ११ ।। 
अभिधेयाभिधानाख्यराशी नित्यौ व्यवस्थितौ ।।
परस्पराभिसंबन्धौ गायत्रीवर्त्मनोदितौ ।। १२ ।।
ऋगादेरभिधानस्य यावती व्याप्तिरिष्यते ।।
तावत्सर्वमवाप्नोति यथोक्तोपासनान्नरः ।। १३ ।। 
व्याख्या तुल्यैव पूर्वेण वाक्येनोत्तरवाक्ययोः ।।
अक्षराणामिह ज्ञेया नातो व्याख्यायते पुनः ।। १४ ।। 
कर्मराशिरथेदानीं प्राण इत्यादिनोच्यते ।।
विधृतिः पूर्वयोः प्राणो मधुकाण्डे यथोदितः ।। १५ ।। 
प्राणात्मानं यथोक्तेन पादेनाऽऽपाद्य यत्नतः ।।
प्राणात्मैव भवत्याशु सदा तद्भावभावितः ।। १६ ।। 
अभिधेयोपसंहारस्रिलोकीवचसोदितः ।।
ऋच इत्यादिना तद्वदभिधानोपसंहृतिः ।। १७ ।। 
कर्मणोऽप्युपसंहारः प्राण इत्यादिना तथा ।।
एतावद्वस्तु जगति गायत्रीपादसंश्रयम् ।। १८ ।। 
अभिधेयस्य गायत्री यस्येयं त्रिपदा मता ।।
तस्याभिधित्सयेदानीं प्रारब्धैषोत्तरा श्रुतिः ।। १९ ।। 
व्याचष्टे स्वयमेवार्थं तुर्यादिपदसंहतेः ।।
यद्वै चतुर्थमित्यादिवचसा यत्नतः श्रुतिः ।। २० ।। 
रागो रज इति ज्ञेयः प्रवृत्तेः कारणं तु यत् ।। 
रञ्जनं काम आसङ्गः सर्वानर्थकृदात्मनः ।। २१ ।। 
तं क्रिमित्वोपरि स्थित्वा तपतीति क्रियापदम् ।।
भूतानि वा रजोवाचा भण्यन्तेऽत्राखिलानि तु ।। २२ ।। 
उपर्युपरि तान्येष तपत्युल्बणरश्मिवान् ।।
श्रीयशोभ्यां यथैवायं तपत्येवमुपासकः ।। २३ ।।
गुणैः सर्वानतिक्रम्य स्थित्वोपरि श्रिया ज्वलन् ।।
यशसा च सुदीप्तेन विद्वांस्तपति विद्विषः ।। २४ ।। 
कामितार्थस्य लब्धत्वात्सर्वग्रहणमात्रतः ।।
उपर्युपरीति वीप्सा किमर्थमिति भण्यते ।। २५ ।। 
नैव दोषो यतो येषां सूर्यः स्यादुपरि स्थितः ।।
लोकानां सर्वशब्देन तेषामेव ग्रहो भवेत् ।। २६ ।। 
पराञ्चो ये रवेर्लोकास्तेषामपि परिग्रहः ।।
कथं नु नाम सिद्धः स्यादतो वीप्सा प्रयुज्यते ।। २७ ।। 
व्याख्याता या पुरा यत्नाद्गायत्री जगदात्मिका ।।
मूर्तामूर्तरसे भानौ त्रिपादेषा प्रतिष्ठिता ।। २८ ।। 
तदपीदं पदं तुर्यं सत्येऽध्यात्मे प्रतिष्ठितम् ।।
अक्ष्णि प्रकाशरूपे हि सर्वं रूपं प्रतिष्ठितम् ।। २९ ।।
किं पुनस्तत्सत्यमिति सत्यं चक्षुरितीर्यते ।।
चक्षुषः सत्यता कस्मादिति चेदुच्यते तथा ।। ३० ।। 
तस्मादित्यादिवाक्येन सत्यताऽक्ष्णो विभाव्यते ।।
दृष्टं मृषाऽपि श्रवणं न तु दृष्टिर्मृषेक्ष्यते ।।
तस्या विशेषनिष्ठत्वान्मृषात्वं नोपपद्यते ।। ३१ ।। 
एवं तुरीयमेतस्मिन्सत्ये चक्षुषि सर्वदा ।।
प्रकाशैकस्वभावे हि साक्षादेव प्रतिष्ठितम् ।। ३२ ।। 
अक्ष्णि प्रकाशरूपेऽस्मिन्सर्वं रूपं प्रतिष्ठितम् ।।
बले प्राणे प्रतिष्ठा च चक्षुषोऽपि प्रदर्श्यते ।। ३३ ।। 
इन्द्राग्नी ताविमौ सिद्धावग्निस्तत्र प्रकाशकः ।।
इन्द्रो विधरणः प्राणः पूर्वयोर्नामरूपयोः ।। ३४ ।। 
यावान्प्रकाशो जगति स सर्वोऽग्निरिहोच्यते ।। 
परिस्पन्दश्च सर्वत्र प्राण इन्द्रस्तथोच्यते ।। ३५ ।। 
त्रिलोकी च त्रिवेदी च प्राणादित्रयमेव च ।।
प्रतिष्ठितमिहाध्यात्म एवमुक्तेन वर्त्मना ।। ३६ ।। 
प्राणादित्यौ हि गायत्रीसक्तावुक्तेन वर्त्मना ।।
संजीवनं तदन्येषां प्राणानां भवतीश्वरात् ।। ३७ ।। 
सा हैषेति श्रुतिरतो यथोक्तार्थवबुद्धये ।। 
प्राणान्गयान्यतस्तत्रे गायत्रीयमतो मता ।। ३८ ।। 
उपनीतौ स आचार्यः पच्छश्चार्धर्चशस्तथा ।।
सावित्रीं याममूं प्राह बटवे मन्त्रलक्षणाम् ।। ३९ ।।
साऽप्येषैव च विज्ञेया व्याख्याता या प्रयत्नतः ।।
यस्मै प्राह स आचार्यस्तस्य प्राणानवत्यसौ ।। ४० ।। 
एवंवित्सन्स आचार्यो यस्मा अन्वाह सादरः ।।
त्रायते तस्य गायत्री वटोः प्राणान्न संशयः ।। ४१ ।। 
माणवकस्योपनयनसमये वेदवादिनाम् ।।
छन्दः प्रति विवादोऽयं तन्निर्णीतौ परा श्रुतिः ।। ४२ ।। 
तां हैतामिति वाक्येन सावित्रीं प्रतिदर्श्यताम् ।।
अनुष्टुप्छन्दसं ब्रूयात्पूर्वपक्षप्रसिद्धये ।। ४३ ।। 
तामेतामेक आचार्या उपनीताय यत्नतः ।।
अनुष्टुप्छन्दसं प्राहुः सावित्रीं न्यायसंश्रयात् ।। ४४ ।। 
वागनुष्टुब्यतः साक्षाद्वाक्च साक्षात्सरस्वती ।।
उपनीताय सैवातो वक्तव्या न ततोऽपरा ।। ४५ ।। 
यथैतदुक्तमाचार्यैः कुर्याद्विद्वान्न तत्तथा ।।
गायत्रीमेव सावित्रीं ब्रूयात्सर्वफलाप्तितः ।। ४६ ।। 
यथोक्तायां हि गायत्र्यां कृत्स्रं जगदुपाहितम् ।।
तदुक्तौ सर्वमुक्तं स्याद्यत्पुमर्थाय साधनम् ।। ४७ ।। 
विज्ञानपुरुषस्येदं स्वभावादेव सर्वदा ।।
आत्मैव हि जगत्कृत्स्नं साधारणविशेषवत् ।। ४८ ।।
साधारणानि वस्तूनि तथाऽसाधारणान्यपि ।।
नानुपादाय कृस्नानि जन्तोः काचित्क्रियेष्यते ।। ४९ ।। 
अभिव्यक्तेः पुराऽप्येतद्रूपमासीत्स्वभावतः ।।
अभिव्यक्तौ तु तत्साक्षात्समाष्टिव्यष्टिलक्षणम् ।। ५० ।। 
एवं सिद्धे महिम्न्यस्मिन्यथोक्तेनैव वर्त्मना ।।
कनीयस्ता विवृद्धिर्वा नैव संभाव्यते मितेः ।। ५१ ।। 
ऊरीकृत्येममेवार्थं स य इत्यादिनोच्यते ।।
महाप्रतिग्रहेणापि नैवंविद्दोषमृच्छति ।। ५२ ।। 
दर्शनस्य स्तुतिरियं स य इत्यादिनोच्यते ।।
तादृक्प्रतिग्रहस्येह न क्वचित्संभवो यतः ।। ५३ ।। 
प्रतिग्रहस्य निन्दा वा विद्वन्मानात्प्रसक्तितः ।।
निःशेषपुण्यमोषित्वान्निषेधार्थाय कुत्स्यते ।। ५४ ।। 
उक्तपादेष्वपि ज्ञानं नैवालमपबाधितुम् ।।
गायत्रीवेदिनो जन्तोरपि भूयान्प्रतिग्रहः ।। ५५ ।। 
नैवं दाता जगत्यस्मिन्न च तादृक्प्रतिग्रहः ।।
ग्रहीता वेह नैवेति कुत इत्यादिनोच्यते ।। ५६ ।।
अप्यभ्युपगमे चैषां नैव दोषस्य संभवः ।।
विदुषोऽसतीत्यतः प्राह स य इत्यादिना श्रुतिः ।। ५७ ।। 
स यः कश्चिदिमाल्लोँकान्पूर्णान्पुंभोगसाधनैः ।।
विद्वान्संप्रतिगृह्णीयात्कथचित्कामंप्लुतेः ।। ५८ ।। 
आद्यपादपरिज्ञानमात्रस्यैव प्रतिग्रहः ।। 
क्षयायालं न शेषस्य गायत्रीदर्शनस्य सः ।। ५९ ।। 
यावतीयं त्रयी विद्या तावन्तमपि गृह्णतः ।।
द्वितीयपदविज्ञानक्षतिरेव न सर्वतः ।। ६० ।। 
असंभवेऽपि कल्प्येत यदि तादृक्प्रतिग्रहः ।।
त्रैविद्यलक्षणः सोऽपि तृतीयं नाऽऽप्नुयात्पदम् ।। ६१ ।। 
अन्तरण्डविभक्तस्य यथोक्तैः स्यात्प्रतिग्रहैः ।।
क्षयो नानन्तरूपस्य स्यात्समष्टिवपुर्भृतः ।। ६२ ।। 
परिच्छिन्नेन सर्वत्र प्रतिमानं जगत्यपि ।।
अन्तवद्विषयं दृष्टं न त्वनन्तस्य कुत्रचित् ।। ६३ ।। 
अयं चानन्तमात्मानमक्षिसूर्यव्यवस्थितम् ।। 
अगादुपासानात्प्राणमात्मत्वेन दिवानिशम् ।। ६४ ।। 
संभाव्यते क्षयस्तस्य न कुतश्चिदनन्ततः ।।
अन्तवान्क्षीयते लोके न त्वनन्तः कुतश्चन ।। ६५ ।। 
आवृत्तिः क्षयशब्देन दुःखप्रायासु भूमिषु ।।
कैवल्यावसितेर्नासौ स्यात्समष्टिवपुर्भृतः ।। ६६ ।। 
उपस्थानं यथोक्ताया गायत्र्याः श्रद्धयाऽन्वितः ।।
गायत्र्यसीतिमन्त्रेण कुर्यादुक्तार्थवित्सदा ।। ६७ ।। 
एकद्वित्रिपद्यसीति पूर्वान्पादान्विचिन्तयेत् ।। 
चतुष्पात्त्वं च तुर्येण यथोक्तेन विचिन्तयेत् ।। ६८ ।। 
अपदसीत्यपि गिरा तस्या आनन्त्यमुच्यते ।। 
अव्यया चाक्षयाऽसीति न ह्यन्तस्तेऽधिगम्यते ।। ६९ ।। 
नमस्तेऽस्तु तुरीयायेत्युक्त्या तुर्यप्रधानताम् ।।
गुणभावं यथोक्तस्य विद्यात्पादत्रयस्य तु ।। ७० ।। 
शत्रुनामगृहीत्यर्थमसावितिपदं त्विह ।।
फलोक्तिरद इत्येतदुपासितुरहं तथा ।। ७१ ।। 
शत्रुणा कामितो योऽर्थो मा प्रापत्तमसाविति ।।
मा समृद्ध्यथवा सोऽस्मै तं वाऽहं प्राप्नुयामिति ।। ७२ ।। 
अभिचारार्थमेतस्मिन्नुपस्थाने यथोदिने ।।
अभिधानैकदेशोक्त्या विक्ल्पः फलगोचरः ।। ७३ ।। 
स्वार्थे त्वहमद इति ह्युपस्थानै फलं भवेत् ।।
अदः प्रयोजनं देवि प्राप्नुयां त्वत्प्रसादतः ।। ७४ ।। 
एतावदेव किं ज्ञेयं किंवाऽन्यदपि शिष्यते ।।
अस्त्यन्यदपि विज्ञेयं तद्विनाऽकृत्स्नता यतः ।। ७५ ।। 
कार्त्स्न्येन विद्या स्वभ्यस्ता फलायालमुपासितुः ।।
विपर्ययेणानर्थाय तदेतत्प्रतिपाद्यते ।। ७६ ।।
सर्वात्मकत्वाद्गायत्र्या अग्नेरपि परिग्रहः ।।
तन्मुखत्वेनासंसिद्धेस्तादर्थ्येनोत्तरा श्रुतिः ।। ७७ ।। 
मुखविज्ञानविरहादनर्थफलकीर्तनम् ।।
अग्निरेव मुखं तस्या इत्युक्त्या कृत्स्नतोच्यते ।। ७८ ।। 
गायत्रीदर्शनस्येह फलकार्त्स्न्यं तथैव च ।।
यथोक्ताग्निमुखज्ञानाद्यदीत्यादिगिराऽधुना ।। ७९ ।। 
यो वेदाग्निमुखामेतां गायत्रीमग्निरेव सः ।।
अग्निरिन्धनवत्सर्वं दहेद्विद्वान्प्रतिग्रहम् ।। ८० ।। 
दाहकस्य न बह्वस्ति दाह्ययोगाभिवृद्धितः ।।
क्षयश्चाशेषदाह्यस्य यस्मात्तस्मादिवेतिगीः ।। ८१ ।। 
एवंविदेवमेव स्यात्पापं वह्निवदिन्धनम् ।।
सर्वं संभक्ष्य तत्पापं शुद्धः पापवियोगतः ।। ८२ ।।
पूतोऽसंसर्गिधर्मत्वादजरोऽपरिणामवान् ।।
अमृतोऽस्थूलदेहत्वात्प्राणमात्रस्वभावतः ।। ८३ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य षोडशं ब्राह्मणम् ।। १६ ।। 

अथ सप्तदशं ब्राह्मणम् ।।
यथोक्तोपासनाभ्यासभावितस्य क्रियाकृतः ।।
उपस्थानं प्रवक्तव्यमित्यर्थः पर आगमः ।। १ ।। 
तुरीयं पदमादित्यो लोकद्वारं च येन सः ।।
संभाव्यते प्रसङ्गोऽत आदित्योपस्थितेरिह ।। २ ।। 
हिरण्यं ज्योतिरमृतं मण्डलेन तदात्मना ।।
सत्यस्य परमार्थस्य द्वारमाच्छादितं रवेः ।। ३ ।। 
त्वद्दर्शनार्थिने मह्यं पूषन्द्वारमपावृणु ।।
जगत्पुष्णाति वृष्ट्याद्यैः पूषाऽऽदित्यस्ततः स्मृतः ।। ४ ।। 
सत्या अवितथा धर्मा यस्य मानव्यपाश्रयात् ।।
तस्मै मे सत्यधर्माय दृष्ट्यै द्वारमपावृणु ।। ५ ।। 
हिमघर्माम्बुदानेन पुष्णातीदं यतो जगत् ।।
तस्मात्पूषा यतश्चैको गच्छत्येकर्षिता ततः ।। ६ ।। 
संयमात्सर्वयाम्यानां यमोऽसि परमेश्वरः ।।
स्वीरणाच्छीततोयादेः सूर्यस्तेनासि घर्मदः ।। ७ ।।
प्रजापतिः परं ब्रह्म कारणं तदपत्यतः ।।
प्राजापत्योऽसि तेन त्वं गीयसे विपुलश्रुतैः ।। ८ ।। 
रश्मीनपनुदाशेषांस्तेजः संयच्छं संहर ।।
कल्याणं ते यदत्यर्थं रूपं यच्च तवैव तत् ।। ९ ।। 
योऽसावादित्यगो देवः सोऽहमस्मीतिबुद्धिगः ।।
स्थानमात्राच्चा तौ भिन्नौ वस्तुतो नाऽऽवयोर्भिदा ।। ११ ।। 
देवतामनिलं यातु वायुर्योऽयं शरीरगः ।।
शरीरं भस्मसाद्यातु मर्त्युत्वं ह्येतदाश्रितम् ।। १२ ।। 
भस्मान्तमिति लिङ्गाच्च कर्मिणः स्यादुपस्थितिः ।। 
न तु संन्यासिनो न्याय्या दाहासंभवहेतुतः ।। १३ ।। 
वायुरित्यादिकं ग्राह्यमुपलक्षणमेव तु ।। 
शिष्टानां देवतांशानां यथास्वं प्रतिपत्तये ।। १४ ।। 
अग्निं स्वात्ममनःसंस्थामधुना देवतां गृही ।।
प्रार्थयत्योमिति गिरा मुमूर्षुस्तत्परीप्सया ।। १५ ।। 
सर्वस्याप्यवनादों स्यादवतेरों यतस्ततः ।।
ऋतुर्मनोमयत्वाच्च सा हि संकल्परूपिणी ।। १६ ।। 
ओं क्रतो इति संबोध्य स्मरेत्यत्र नियुज्यते ।।
प्रकृष्टफलसंप्राप्तेः स्मृतिमात्रैकहेतुतः ।। १७ ।। 
स्मर्तव्यं स्मर तेनाद्य मरणे प्रत्युपस्थिते ।।
आदरार्थं स्मरेत्यस्य पुनः पुनरुदीरणम् ।। १८ ।। 
मुपथा नय नो वह्ने सुपथेति विशेषणात् ।।
उदङ्भार्गग्रहो न्याय्यः शिष्टानां पुनरागतेः ।। १९ ।। 
राये कर्मफलायेति रयिः कर्मफलं यतः ।।
प्रज्ञानानि च सर्वाणि देव विद्वान्क्रियास्तथा ।। २० ।।
कुटिलं च तथा पापमस्मत्तस्त्वं वियोजय ।।
वयं तु कृतकृत्यत्वादसक्ताश्च मुमूर्षवः ।। २१ ।। 
नमउक्तिमतो भक्त्या तुभ्यं बहुतमां धिया ।।
अयुषोऽन्ते विधेमाद्य क्षम देव प्रसीद मे ।। २२ ।। 
मस्करीन्द्रप्रणीतस्य भवनामभृतो यतेः ।।
भाष्यस्य वार्तिकोक्त्यैवमध्यायः सप्तमो गतः ।। २३ ।। 
इति श्रीबृहदारण्यकोपनिषद्भाष्यवार्तिके पञ्चमाध्यायस्य सप्तदशं ब्राह्मणम् ।। १७ ।। 
इति श्रीमत्परमहंसपरिव्राजकाचार्यभगवत्पूज्यपादशिष्य 
श्रीसुरेश्वराचार्यविरचिते बृहदारण्यकोपनिषद्भाष्यवार्तिके पञ्चमोऽध्यायः ।। ५ ।। 
बृहदारण्यकक्रमेण सप्तमोऽध्यायः ।। ७ ।। 

अथ षष्ठोऽध्यायः ।
समाप्तः सप्तमोऽध्यायः प्राप्तावसर उच्यते ।।
अष्टमः खिलकाण्डेऽस्मिन्पूर्वकाण्डेष्वनुक्तितः ।। १ ।। 
गायत्र्याः प्राणभावोक्तिः कस्माद्धेतोः पुरोदिता ।।
न तु वागादिभावोऽस्यास्तत्र हेतुरिहोच्यते ।। २ ।। 
ज्येष्ठः श्रेष्ठो यतः प्राणो न तु वागादयस्ततः ।।
प्राणात्मभाव एवोक्त आनन्तर्यार्थमेव तु ।। ३ ।। 
उपास्त्यन्तरमेवैतत्फलवत्तु विवक्षितम् ।।
न तूक्तशेषतैतस्या भिन्नोपास्तित्वकारणात् ।। ४ ।। 
मन्थकर्मणि ये मन्त्राः पञ्च ज्येष्ठादयः श्रुताः ।।
प्राणात्मवेदिनस्तेषां प्रयोगोऽत्रोपवर्ण्यते ।। ५ ।। 
पृथग्वा फलनिर्देशाद्यो ह वा इति पञ्चधा ।। 
प्राणविद्या पृथङ्मन्थान्मन्थस्तु महिमार्थिनः ।। ६ ।। 
फलेऽन्यस्मिन्ननिर्दिष्टे वाक्यशेषगतं फलम् ।।
तस्मिन्सति हि सद्भावाद्वागादीनां न तं विना ।। ७ ।। 
शास्रेणोक्ता शरीरेऽस्मिन्वृत्तिः प्राणस्य जीवनम् ।।
पूर्वमाविशति प्राणो देहं पश्चाच्च मुञ्चति ।। ८ ।। 
ज्येष्ठः श्रेष्ठश्च सर्वेषां प्राणानामाश्रयो हि सः ।।
श्रेष्ठता वक्ष्यमाणेन ग्रन्थेनास्य विभाव्यते ।। ९ ।। 
अस्मिल्लोँके परस्मिंश्च वागेव न विहन्यते ।।
देहान्तरस्थान्प्राणांश्च नियुङ्के सा ततोऽधिका ।। १० ।। 
श्रुतान्मतात्तथोक्ताद्वा प्रमाणं दृष्टिरात्मनः ।।
चक्षुः प्रतिष्ठा ज्ञानानामात्मा तत्र प्रतिष्ठितः ।। ११ ।। 
वाग्घि संपद्यते श्रोत्रादश्रुतं न हि भाषते ।।
स्ववृत्तेः परवृत्तेश्च संपच्छ्रोत्रे प्रतिष्ठिता ।। १२ ।। 
मन आयतनं तत्र वागादीनां हि वृत्तयः ।।
स्थितास्तत्पूर्विकाश्चैव ध्यायतः साधनंं हि तत् ।। १३ ।। 
उपस्थेन्द्रियं प्रजातिः स्यात्तस्य जन्मैकहेतुतः ।।
न हि रेतो विना जन्म प्राणिनोऽत्र समीक्ष्यते ।। १४ ।। 
वृत्तीनां प्राणपूर्वत्वाद्व्यपदेशाच्च तत्कृतात् ।।
प्राणानां प्रथमः प्राणः स ह्यत्ताऽन्नं हि तस्य तत् ।। १५ ।। 
ते प्राणाः स्वगुणेरुक्तैर्वसिष्ठत्वादिलक्षणैः ।।
श्रेयानस्म्यहमेवेति विवदन्तः परस्परम् ।। १६ ।। 
निर्णयार्थाय ते ब्रह्म जग्मुरिन्द्रं प्रजापतिम् ।।
को नो वसिष्ठ इति तं पप्रच्छुर्निर्णयार्थिनः ।। १७ ।। 
यस्मिन्व इति वाक्येन वसिष्ठत्वस्य लक्षणम् ।।
प्राणेभ्यः प्राब्रवीद्ब्रह्म पक्षपातभयात्किल ।। १८ ।। 
जानन्नपि वसिष्ठादिगुणवत्त्वं यथार्थतः ।।
तथाऽपि नावदद्ब्रह्म स्वानुभूत्यवबुद्धये ।। १९ ।। 
उत्क्रान्तेऽन्यतमे यस्मिन्प्रत्येकमपसर्पणे ।।
पापीयो मन्यते लोको वसिष्ठो वः समीक्ष्यताम् ।। २० ।। 
अन्वयव्यतिरेकाभ्यां वसिष्ठत्वावबुद्धये ।।
उपास्यार्थपरीक्षायै प्रवृत्तैषा परा श्रुतिः ।। २१ ।। 
संहतानां क्रियासिद्धेः करणानां पृथक्पृथक् ।।
नैकैकस्य क्रियासिद्धिः शिबिकोद्वाहवत्ततः ।। २२ ।। 
प्राणप्राधान्यसिद्ध्यार्थं श्रुत्याऽऽख्यायिकच्छद्मना ।।
अन्वयव्यतिरेकाभ्यां न्यायो लौकिक उच्यते ।। २३ ।। 
यथा मूका विना वाचा यथाऽन्धाश्चक्षुषा विना ।।
इत्यादिवचसा प्राणे सति जीवनमुच्यते ।। २४ ।। 
उत्क्रान्तौ च प्रवेशे च ह्यलं दहः स्वकर्मणे ।।
वागादीनां न पातोऽस्य नापि चोत्थानमीक्ष्यते ।। २५ ।। 
उत्क्रान्ते प्राण एवास्माच्छरीरं पतति ध्रुवम् ।। 
उत्तिष्ठति प्रविष्टे च प्राणः श्रेयांस्ततोऽन्यतः ।। २६ ।। 
मामृते जीवितुं यूयं यद्यशक्ताः स्थ सर्वदा ।।
प्रधानं तर्हि मां वित्त भवन्तश्चापराधिनः ।। २७ ।। 
करं बलिं प्रधानाय दत्त वागादयोऽचिरात् ।।
इत्युक्तास्ते तथेत्यूचुः सर्वस्वं ददते प्रभोः ।। २८ ।। 
त्वद्वसिष्ठतयैवाहं वाग्वसिष्ठेत्युदाहरत् ।।
इत्युक्त्वाऽन्येऽपि सर्वस्वं ददुर्वागादयः सुराः ।। २९ ।।
किमन्नं मे बुभुक्षोः स्याद्वासो वा मे किमीर्यताम् ।।
इति प्राणवचः श्रुत्वा प्रत्यूचुः करणानि तम् ।। ३० ।। 
आ श्वभ्यो यदिदं किंचिदा कृमिभ्यश्च लक्ष्यते ।।
अन्नं तद्भवतः सर्वं वयं त्वच्छेषभोगिनः ।। ३१ ।। 
जीवः प्राणोऽत्र संसारी भोक्तेन्द्रियमनःपरः ।।
प्राणो ह्येतानि सर्वाणि भवतीति च लिङ्गतः ।। ३२ ।। 
तन्मया हीतरे प्राणास्तन्मूलास्तन्निबन्धनाः ।। ३३ ।।
एवंंविदे हि नानन्नं किंचिदस्तीति दर्शनात् ।।
फलं स्यात्प्राणसायुज्यं सर्वं तस्य हि भोजनम् ।। ३४ ।। 
भवत्यत्ता स सर्वस्य नान्नं भवति कस्यचित् ।।
केवलेऽवस्थितेऽत्तृत्वे मृत्युनाऽपि न गीर्यते ।। ३५ ।। 
अद्भिः परिदधत्येनमशिष्यन्त इति श्रुतेः ।।
विदधाति ह्यपां पानमपूर्वं शास्रलक्षणम् ।। ३६ ।।
शास्रं मुख्यार्थमेव स्याद्विध्यर्थं यदि कल्प्यते ।।
युक्तः फलानुषङ्गोऽस्य वासोलाभो विधिर्यदि ।। ३७ ।। 
एके च शाखिनो व्यक्तं विधिरूपमधीयते ।।
मन्त्रेण प्राशनं चापामेकेषां शाखिनां मतम् ।। ३८ ।। 
अन्नदर्शनवच्चैके वासोदृष्टिं प्रचक्षते ।।
प्रायत्यार्थमपां पाने दृष्टेः प्रकरणादिह ।।
सर्वाभक्ष्यप्रसक्तिः स्याद्यदि कर्म विधित्स्यते ।। ३९ ।।
इति श्रीबृहदारण्यकोपनिषद्भाष्यवार्तिके षष्ठाध्यायस्य प्रथमं ब्राह्मणम् ।। १ ।। 

अथ द्वितीयं ब्राह्मणम् ।।
यन्न संभावितं पूर्वं वस्तुप्राधान्यहेतुतः ।।
वक्तुं तदत्र वक्तव्यं खिलकाण्डाधिकारतः ।। १ ।। 
सप्तमावसितावुक्तं मार्गप्रार्थनमग्नितः ।।
सुपथेति श्रुतं तत्र श्रुत्या मार्गविशेषणम् ।। २ ।। 
संभवे व्यभिचारे च विशेषणविशेष्ययोः ।।
दृष्टं विशेषणं लोके यथेहापि तथेक्ष्यताम् ।। ३ ।। 
मुपथेति ततो युक्तं संभवे भूयसां पथाम् ।।
विशेषणमतो वाच्याः पन्थानः कर्महेतवः ।। ४ ।। 
दक्षिणोदगधोमार्गा विहितप्रतिषिद्धयोः ।।
विपाकाः कर्मणोर्वाच्यास्तद्वैराग्यप्रसिद्धये ।। ५ ।। 
नाविरक्तस्य निःशेषसांसारिकपुमर्थतः ।। 
प्रवृत्तिर्मुक्तये तस्माच्छ्रुत्या यत्नात्तदुच्यते ।। ६ ।। 
शक्नुवन्ति न कर्मणि सर्वकामसमापनम् ।।
निषेद्धुं वाऽखिलानर्थांस्तत्फलस्यातिफल्गुतः ।। ७ ।। 
न कर्म कारणं मुक्तेर्नाग्निर्गहज्वरापनुत् ।।
कर्मभ्यु जन्म नियतं जन्म चेन्निर्वृत्तिः कुतः ।। ८ ।। 
न कर्मणा कनीयस्ता महत्त्वं चान्तरात्मनः ।।
इति बाहुमिवोद्धृत्य वेदान्तैर्घोषणा कृता ।। ९  ।।
न तत्र दक्षिणा यन्ति विद्ययैव तदाप्यते ।। 
इति श्रीयाज्ञवल्क्येन मुक्तकण्ठमुदाहृतम् ।। १० ।। 
अतो मुक्तिं परीच्छद्भिरुत्पत्त्यादिविरोधिनीम् ।।
त्यकत्वा कर्माण्यथैकात्म्यज्ञानं सर्वात्मनाऽऽश्रयेत् ।। ११ ।। 
तमोन्तरायतो मुक्तेर्नान्तरायोऽपरोऽस्ति हि ।।
तमोहतिर्न कर्मभ्यो ज्ञानात्सा व्यञ्जकत्वतः ।। १२ ।। 
न तु त्वमेतयोर्वेत्थेत्युत्क्रान्त्यादिस्वलक्षणम् ।। 
षड्वधं परिणामार्थमग्निहोत्राहुतीहयोः ।। १३ ।। 
इतिप्रश्नप्रतिवचस्ते वा इत्यादिकं जगौ ।।
लोकं प्रत्युत्थितं यावदग्निहोत्राद्दुतीहयोः ।। १४ ।। 
अपूर्वपरिणामोऽयमग्निहोत्राख्यकर्मणः ।।
उत्क्रान्त्यादिगिरेहोक्त आलोकोत्थानवाक्यतः ।। १५ ।। 
आहुत्योरग्निहोत्रस्य ह्यन्तरिक्षादिभेदतः ।।
आ लोकोत्थानतः श्रुत्या उक्ताऽपूर्वस्य विक्रिया ।। १६ ।। 
तदेवोक्तमिहाऽऽलम्व्य तदग्नीक्षणसिद्धये ।।
श्वेतकेतुरिति ग्रन्थः पर आरभ्यतेऽधुना ।। १७ ।। 
पञ्चाग्निविद्या यत्नेन वृद्धेनाब्राह्मणादपि ।।
हित्वा धनं च मानं च लब्धेत्युक्तिः स्तुतिर्धियः ।। १८ ।। 
परिणामो हि पाकेन पाकश्च न विनाऽग्निना ।।
दर्शनात्परिणामस्य पक्तासर्वत्र पावकः ।। १९ ।। 
समाप्ताशेषविद्यं हि समावर्त्य पिता सुतम् ।।
समाप्ताशेषविद्योऽसीत्येवमाहोत्ससर्ज च ।। २० ।। 
निकषोपलसंस्थेषु वेदवित्सु परीक्ष्यताम् ।।
विद्येयं यत्न्तो वत्स द्रढिम्ने मच्छ्रुतस्य च ।। २१ ।। 
प्रसिद्धाऽतीव विद्वत्ता पञ्चालब्राह्मणेषु हि ।।
तामेव परिषदं तस्मादाजगाम त्वरान्वितः ।। २२ ।। 
पञ्चालब्राह्मणाञ्जित्वा विद्योत्कर्षैकहेतुतः ।। 
राजानमपि जेष्यामीत्याजगाम नृपं ततः ।। २३ ।। 
तं जिगीषुं समायान्तमुन्मार्गे संस्थितं द्विजम् ।।
सन्मार्गप्रतिपत्त्यर्थं राजोवाच स्वशास्रतः ।। २४ ।। 
आमन्त्रयामास च तं कुमारा इति बालवत् ।। 
प्रतिशुश्राव सोऽप्युक्तो भो इत्युक्त्या गुरुं यथा ।। २५ ।। 
दर्पोत्सेकसमावेशान्नानुशिष्टोऽयमादरात् ।।
पित्रेतिजातसंदेहः पर्यपृच्छदतो नृपः ।। २६।। 
अनुशिष्टोऽसि किं पित्रा उताहो नेति भण्यताम् ।।
नानुशिष्टस्य जगति वृत्तमीदृक्समीक्ष्यते ।। २७ ।। 
बाढं पित्राऽनुशिष्टोऽस्मि किं न पश्यसि मज्जयम् ।। 
त्वत्पण्डितेषु सर्वेषु पृच्छ मां यदि शङ्कसे ।। २८ ।। 
एवं राज्ञो यथोक्तोक्त्या ह्यभ्युपेतेऽनुशासने ।।
श्वेतकेतुमथाप्राक्षीप्रञ्च प्रश्नान्क्रमान्नृपः ।। २९ ।। 
अनुशिष्टोऽसि चेद्ब्रूहि तुल्येऽपि मरणे प्रजाः ।।
यथा विप्रतिपद्यन्त भिन्नवर्त्मप्रभेदतः ।। ३० ।। 
येन कर्मविशेषेण समानायां मृतौ प्रजाः ।।
अन्या अन्येन संयान्ति यथाऽन्येनापरास्तथा ।। ३१ ।। 
त्वयोक्तं न विवेदाहं नानुशिष्टिरिहास्ति मे ।।
वेत्थेह ता यथा भूय ावर्तन्ते प्रजा इति  ।। ३२ ।। 
यथा येन मृताः सत्यो हेतुनाऽनेन च प्रजाः ।।
तं वेत्थ स्विन्न वेत्युक्तो नेति होवाच तं पुनः ।। ३३ ।। 
प्रयद्भिरसकृद्भूतैर्महद्भिर्बहुभिः सदा ।।
नैवासौ पूर्यते लोको यथा वेत्थ तथाऽत्र किम् ।। ३४ ।। 
नेति होवाच पृष्टः सन्राजा पप्रच्छ तं पुनः ।।
हुतायामाहुतौ वेत्थ यतिथ्यां पुरुषाभिधाः ।। ३५ ।। 
आप एव समुत्थाय पुरुषाकृतयो हुताः ।।
प्रवदन्ति यथा वेत्थ तथाऽऽशु प्रतिपद्यताम् ।। ३६ ।। 
राजानं नेति होवाच नाहं वेद्मि त्वयोदितम् ।। 
पर्यपृच्छदतो राजा शान्तदर्पं द्विजं पुनः ।। ३७ ।। 
पथस्त्वं देवयानस्य पितृयाणस्य वाऽञ्जसा ।।
वेत्थ प्रतिपदं किंवा न वेत्सीत्यभिधीयताम् ।। ३८ ।। 
प्रतिपद्वचनस्यार्थं  यत्कृत्वेत्यादराच्छ्रुतिः ।।
व्याचष्टे देवयानादिप्रतिपत्तौ क्रियैव सा ।। ३९ ।। 
स्वाभ्यूह इति मा शङ्कीर्यतो मार्गद्वयेऽपि नः ।।
ऋषेर्मन्त्रस्य श्रवणमस्ति तच्च विभाव्यते ।। ४० ।। 
द्वे सृती अशृणवं साक्षात्संबन्धिन्यौ दिवौकसाम् ।।
पितृणां चापि मर्त्यानां मार्गौ तावधिकारतः ।। ४१ ।। 
ताभ्यां सर्वमिदं गच्छद्यथाकर्म यथाश्रुतम् ।।
समेति मध्ये भोगाय रोदस्योः कर्मणो जगत् ।। ४२ ।। 
त्वदुक्तात्प्रश्नगणतो न वेद्म्येकमपीरितम् ।।
प्रश्नं मा मामतः प्राक्षीरित्युक्त्वाऽवाक्शिरा ह्यभूत् ।। ४३ ।। 
निर्धूताशेषकलुषं शान्तदर्पं समीक्ष्य तत् ।।
वसत्याऽऽमन्त्रयांचक्र उष्यतामिति पार्थिवः ।। ४४ ।। 
ह्रीतो रोषाच्च तद्वाक्यं वसत्यर्थमुदीरितम् ।।
अनादृत्य प्रदुद्राव यत्राऽऽस्ते गौतमः पिता ।। ४५ ।। 
प्राप्याथ पितरं रोषात्साभ्यसूयं निराह सः ।।
इति वावेति वचनं पूर्वोत्तरविरोधतः ।। ४६ ।। 
इतीत्युक्तपरामर्शो वाकोवाक्यं नृपेरितम् ।।
अप्रात्यक्ष्यात्किलेत्युक्तिरनुमानाद्धि तद्गतिः ।। ४७ ।। 
नृपोक्त्यभिभवाल्लिङ्गाद्वञ्चितोऽस्मीति लिङ्ग्यते ।।
यथावदनुशिष्टस्य नाभिभूतिर्यतोऽन्यतः ।। ४८ ।। 
तं मामननुशिष्यैव किमित्युक्तं त्वया पुरा ।। 
अनुशिष्टोऽसि पुत्रेति वञ्चितोऽस्मीत्यतो मतिः ।। ४९ ।। 
कथं त्वं नानुशिष्टोऽसि ब्रूहि तत्कारणं मम ।।
पञ्च मामित्यतोऽवोचद्यथा ह्यननुशासनम् ।। ५० ।। 
प्रश्नास्ते कतमे वत्स यांस्त्वं न ज्ञातवानसि ।।
प्रश्नप्रतीकानवदत्पृष्टः पित्रा समासतः ।। ५१ ।।
व्राह्मणज्ञानतोऽन्यत्र विद्यां पप्रच्छ भूमिपः ।।
न हि व्राह्मणविज्ञाने किंचिदस्ति त्वयाऽगतम् ।। ५२ ।। 
इत्येतद्धृदये कृत्वा तथा न इति सोऽवदत् ।।
मा शङ्किष्ठास्ततो मां त्वं नोक्तं सर्वं ममेति हि ।। ५३ ।। 
प्रेहि तत्र गमिष्यावस्ताद्विद्यालब्धिसिद्ध
ब्रह्मचर्यं च वत्स्याव आवां तत्र नृपे गतौ ।। ५४ ।। 
यातु तत्र भवानेव नाहं तं गन्तुमुत्सहे ।।
इत्युक्तः सूनुना ह्रीतः स्वयमेव जगाम तम् ।। ५५ ।।
ससंभ्रमः स चोत्थाय तस्मा आसनमाहरत् ।।
अप आहारयांचक्र अर्घ्यपाद्यार्थसिद्धये ।। ५६ ।। 
सत्कृत्य च यथाशास्रं राजाऽथ तमुवाच ह ।। 
वरं कामं प्रयच्छामो यः कामो वाञ्छितस्त्वया ।। ५७ ।। 
ऋषिराहाथ राजानं कामितार्थस्य सिद्धये ।। 
प्रतिज्ञातो वरस्तावद्भवताऽप्रार्थितोऽपि सन् ।। ५८ ।। 
अस्तु सत्यप्रतिज्ञोऽत्र प्रतिज्ञातं त्वयेह यत् ।।
देहि प्रश्नात्मिकां वाचं यां मत्सूनोरभाषथाः ।। ५९ ।।
राजाऽपि तमुवाचाथ दैवेष्विति परं वचः ।।
दैवेप्वयं वरः सिद्धो मानुपाणां वरं वृणु ।। ६० ।। 
न हि मानुषतो दैवः प्रार्थनीयो विजानता ।।
मानुषस्तूचितो दातुमादातुं मानुषाद्वरः ।। ६१ ।।
ममाप्यस्त्येव तत्सर्वं यद्यद्दित्ससि मानुषम् ।।
विज्ञायते मयैवाऽऽदौ भवताऽपि प्रमान्तरात् ।। ६२ ।। 
न च तत्प्रार्यनीयं मे भूरि यद्विद्यते मम ।।
तस्माद्दैवो वरो मह्यं दीयतां नास्त्यसौ मम ।। ६३ ।। 
बहोरनन्तापर्यन्तदैववित्तस्य लोभतः ।।
मा भूरभ्यवदान्यस्त्वं दाता भूत्वेह नः प्रति ।। ६४ ।। 
दैवं वरं न संदातुं प्रत्याख्यातुं च तं द्विजम् ।।
इति दुःखित्वमापन्नस्तीर्थेनेच्छेत्युवाच तम् ।। ६५ ।। 
तीर्थेन विद्या देयेति नातीर्थेनेति चाऽऽगमः ।।
यतोऽतस्तीर्थसृत्यैव मत्तो विद्यां त्वमाप्नुहि ।। ६६ ।। 
शास्रार्थं स्मारितः सोऽथ राज्ञोपैमीत्यथोचिवान् ।।
वाचैव ह्यवरान्पूर्व उपयन्ति यतस्ततः ।। ६७ ।। 
स होपायनकीर्त्यैव ब्रह्मचर्यमुवास ह ।।
उपैमीति हि संकीर्तेर्नान्यात्किंचिच्चकार सः ।। ६८ ।।  
सापराधं स्वमात्मानं राजा परिहरन्नथ ।।
क्षमयामास तमृषिं तथा न इतिवाक्यतः ।। ६९ ।। 
मानोऽपराधिनो मंस्थास्तव पूर्वे पितामहाः ।।
नामन्यन्त यथा तद्वद्भवानप्यपराधिनः ।। ७० ।। 
त्वत्संप्रदानतः पूर्वं विद्येयं हि कदाचन ।।
नोवास ब्राह्मणे साध्वी साक्षादपि बृहस्पतौ ।। ७१ ।। 
एवं गुप्तामपि तु तां वक्ष्याम्येवाहमञ्जसा ।।
प्रत्याख्यातुं समर्थः को ब्रुवन्तं ब्राह्मणं नृपः ।। ७२ ।। 
असाविति क्रमोऽभेदि कस्माद्धेतोरितीर्यताम् ।।
प्रश्नस्येह चतुर्थस्य प्राधान्याद्भिद्यते क्रमः ।। ७३ ।। 
उत्पत्तेस्तदधीनत्वाज्जन्मायत्ता स्थितिस्तथा ।।
स्थित्यपाये प्रयाणं च श्रुत्याऽभेदि क्रमस्ततः ।। ७४ ।। 
दूरतोऽमुष्य लोकस्य स्यादसाविति गीरियम् ।।
समिद्धूमादिभी रूपैर्लोक्यते लोकगीरपि ।। ७५ ।। 
वैशब्दः स्मरणाय स्यादग्निस्तत्परिणामतः ।।
यत आहवनीयोऽग्निर्द्युलोकात्मतया स्थितः ।। ७६ ।। 
अपूर्वपरिणामोऽयमग्निहोत्राख्यकर्मणः ।।
द्युलोकोपक्रमो ज्ञेयो यावत्पुरुषसंभवः ।। ७७ ।। 
आहुत्योरग्निहोत्रस्य या विभूतिः पुरोदिता ।।
सैवेह दृष्टिविध्यर्थं श्रुत्या व्याख्यायतेऽञ्जसा ।। ७८ ।। 
अध्यात्मे चाधियज्ञे च ह्यधिलोकाधिदैवयोः ।।
श्रुतिराहवनीयादेर्व्याचष्टे विस्तृतिं स्फुटाम् ।। ७९ ।। 
लोक आहवनीयोऽग्निरसाविति विचिन्तयेत् ।।
आदित्यादिष्वपि तथा समिदादिसमीक्षणम् ।। ८० ।। 
समिन्धनात्समिद्भानू रश्मयो धूम इत्यपि ।। 
समिन्निर्गमसामान्यादर्चिरहस्तथैव च ।। ८१ ।। 
शान्तत्वाच्च दिशोऽङ्गाराः समिद्धि परिणामतः ।।
अर्चिरङ्गारभावस्य यथैवं भानुहेतुकाः ।।
रश्मयश्च दिशश्चैता आदित्यसमिदाश्रयाः ।। ८२ ।। 
अवान्तरदिशस्तद्वद्विक्षिप्तत्वैकहेतुतः ।।
विस्फुलिङ्गा इति ज्ञेयास्तस्मिन्नग्नौ यथोदिते ।। ८३ ।। 
त्रयस्त्रिंसच्च ये देवाः स्युस्तेऽध्यात्मादिभूमिगाः ।।
होतारस्तत्र तत्र स्युः कर्मज्ञानानुरोधतः ।। ८४ ।। 
ऋत्विग्रूपेण ते ह्यासन्यथा प्राकृतकर्मणि ।।
होतारः परिणामेषु तथैवोत्तरभूमिषु ।। ८५ ।। 
आहुत्योः परिणामोऽयमूर्ग्रसोऽपूर्वमित्यपि ।।
तस्य श्रद्धैकहेतुत्वाच्छ्रद्धा नामेति कीर्त्यते ।। ८६ ।। 
तस्याश्चाप्याहुतेः सोमो राजा संभवतीति च ।।
तस्याभिवृद्धिः संभूतिर्न त्वभूतजनिर्यतः ।। ८७ ।। 
द्यौरग्निः समिदादित्यः श्रद्धा तस्मिन्हि हूयते ।। 
सूर्ये समिधि दीप्तायां श्रद्धां जुह्वति देवताः ।। ८८ ।। 
श्रयतेः श्रद्दधातेर्वा श्रद्धेत्याहुर्विपाश्चितः ।। ८९ ।। 
श्चयणाद्धारणाच्चाऽऽपः श्रद्धाह्वाः कारणात्मिकाः ।। 
भूत्वाऽऽप इति लिङ्गाच्च आपः श्रद्धाभिधास्ततः ।। ९० ।। 
आकृष्टं रश्मिभिस्तोयमादित्ये प्रतितिष्ठति ।।
तस्मादादित्यगः सोमः क्षीण आप्यायते पुनः ।। ९१ ।। 
परिणामो ह्यपां सोमः शीतांशुस्तेन सोऽम्मयः ।।
श्रद्धाहुतेर्हि सोमस्य संभवः शास्र उच्यते ।। ९२ ।। 
अङ्गाराश्चन्द्रमास्तस्मिन्हुतेऽग्नौ सोमसंभवः ।।
सोमचन्द्रमसोरेवं भेदः शास्त्रेण दर्शितः ।। ९३ ।। 
चन्द्रमा मण्डलं स्वच्छं चन्द्रकेण मितो हि सः ।।
सोमस्तु मण्डले श्वेतो वर्धते ह्रसते च यः ।। ९४ ।। 
चन्द्रमाः पर आदित्यादर्वाक्सोमः श्रुतेर्मतः ।।
आदित्याच्चन्द्रमित्याह नैते संवत्सरं तथा ।। ९५ ।। 
सोमचन्दमसोस्तस्माद्भेदः समवगम्यते ।।
देशाभेदादभिन्नौ तावेष सोम इति श्रुतेः ।। ९६ ।। 
भिन्नौ च धर्मभेदेन तस्मादुभयथा श्रुतिः ।।
पर्जन्योऽग्निरिति ज्ञेयः समित्संवत्सरः स्मृतः ।। ९७ ।। 
संवत्सरे समिद्धे हि पर्जन्यस्य समेधनात् ।।
धूमोऽभ्राणीति सादृश्याद्विद्युदर्चिस्तथैव च ।। ९८ ।। 
शान्तिवर्तुलतोऽङ्गाराः पर्जन्यशिखिनोऽशनिः ।।
विक्षिप्तत्वैकसामान्यात्स्फुलिङ्गाः स्तनयित्नवः ।। ९९ ।। 
सोमं जुह्वति तत्राग्नौ देवाश्चात्रोदिताः पुरा ।।
वृष्टेश्च संभवस्तस्माल्लोकेऽस्मिन्साऽपि द्दूयते ।। १०० ।। 
लोकोऽयमग्निर्विज्ञेयः पृथिवी समिदुच्यते ।।
पृथिव्या हि समिद्धोऽयं समित्तेन क्षितिर्मता ।। १०१ ।। 
अग्निर्धूमस्तदुत्थानाद्रात्रिरर्चिस्तथैव च ।।
रात्रिमाहुः क्षितिच्छायामङ्गाराश्चन्द्रमास्तथा ।। १०२ ।। 
शान्तत्ववर्तुलत्वाभ्यां विस्फुलिङ्गसमत्वतः ।।
नक्षत्राणि स्फुलिङ्गाः स्युस्तस्मिन्नित्यादि पूर्ववत् ।। १०३ ।। 
अन्नस्य संभवस्तस्मात्पुमग्नौ तच्च हूयते ।।
पुरुषोऽग्निरिति ध्येयो व्यात्तं तस्य समित्स्मृता ।। १०४ ।। 
व्यात्ते मुखे हि तद्दीप्तिर्धूमः प्राणो मुखोत्थितेः ।। 
पुंदीप्तेर्वाङ्निमित्तत्वादर्चिर्वाक्तेन भण्यते ।। १०५ ।। 
स्थितेरङ्गारवच्चक्षुरङ्गाराः श्रोत्रमेव च ।।
विस्फुलिङ्गा इति ज्ञेयं तस्य विक्षेपसंस्थितेः ।। १०६ ।। 
अन्नं जुहति तत्राग्नौ संभवो रेतसस्ततः ।।
योषिदग्निरिति ज्ञेया उपस्थश्च समित्तथा ।। १०७ ।। 
तदुपस्थेन संदीप्तेर्धूमो लोमानि साम्यतः ।। 
अर्चिर्वर्णसमानत्वाद्योनिरर्चिर्भवेत्ततः ।। १०८ ।। 
अन्तः करोति यत्कामी तेऽङ्गारास्तत्समानतः ।।
विस्फुलिङ्गः सुखलवाः क्षणिकत्वैकहेतुतः ।। १०९ ।। 
रेतो जुह्वति तत्राग्नौ देवाश्चेन्द्रियरूपिणः ।।
पञ्चम्या आहुतेस्तस्याः पुरुषः संभवत्ययम् ।। ११० ।। 
यथोक्तवर्त्मना ह्यापः प्राप्तः पुंस्परिणामताम् ।।
पाकजः परिणामोऽयमेवं पञ्चभिरग्निभिः ।। १११ ।। 
तस्मादापः सूक्ष्मभावाः स्थूलतां यान्ति पाकतः ।।
अग्निभिः पञ्चभिः पक्वाः पुरुषाख्या भवन्ति हि ।। ११२ ।। 
तस्मान्मृतं प्रियं बन्धुं हरन्त्यग्नय ऋत्विजः ।। ११३ ।। 
यथैवाऽऽहवनीयाग्नेः प्रसिद्धं समिदादिकम् ।।
श्यशानाग्नेस्तथैवैतत्सर्वं ज्ञेयं न कल्प्यते ।। ११४ ।। 
अन्त्यसंस्कारसिद्ध्यर्थं तस्मिन्नग्नौ यथोदिते ।।
ऋत्विजो जुह्वति नरमन्त्याहुत्यै विधानतः ।।
आहुतेर्जायते तस्याः पुमान्भास्वररूपभृत् ।। ११५ ।। 
राजसं तामसं रूपमितो ह्यन्यत्र वक्ष्यते ।। ११६ ।। 
इतोऽग्निभ्योऽग्निमेवायं स्वां योनिं प्रतिपत्स्यते ।।
इति लोके समाचारादग्निभ्यः संभवस्ततः ।। ११७ ।। 
पञ्चम्यामाहुतावेवं पुनांम्नो जन्म कीर्तितम् ।।
गतिस्तस्याथ वक्तव्या उदग्दक्षिणभेदतः ।। ११८ ।। 
ते य एतद्यथाजातं ज्ञानं पञ्चाग्निसंश्रयम् ।।
विदुरर्चिः समायान्ति बहूक्तेश्च द्विजातयः ।। ११९ ।। 
उत्पत्तिसंस्थितिलया यथोक्ताग्न्येकहेतवः ।।
इत्थं ये विदुरर्चिस्ते संभवन्त्यात्मभाविताः ।। १२० ।। 
इष्टापूर्तकृतो ये वै ग्रामस्थेभ्यश्च ये परे ।।
अरण्य इति गृह्यन्त इतरेषां पृथग्ग्रहात् ।। १२१ ।।
यज्ञदानतपांसीह गृहस्थ इव तापसे ।।
गृहस्थाचार्यवासाच्च न ग्रहो ब्रह्मचारिणाम् ।। १२२ ।। 
नारण्यस्था न च ग्राम्या अपेक्षन्तेऽत्र विद्यया ।।
सामान्यवचसोपात्तेर्न विशेषपरिग्रहः ।। १२३ ।। 
सश्रद्धस्यापि सत्यस्य यद्यप्यन्यत्र संभवः ।।
तथाऽपि यतयो ग्राह्य अरण्येन विशेषणात् ।। १२४ ।। 
ते य एवं विदुरिति यदि वा गृहिणां ग्रहः ।।
अग्निसंबन्धतो न्याय्यो वनस्थस्यापि संभवात् ।। १२५ ।। 
न चाग्निहोत्रशेषत्वमुक्तदृष्टेरिहेष्यते ।।
सामान्येन ग्रहात्तस्याः पञ्चाग्निरितिलिङ्गतः ।। १२६ ।। 
त्रिलोकीसाधनत्यागान्नापि संन्यासिनो ग्रहः ।।
दैवी विद्या हि वित्तं स्याद्वित्ताच्च व्युत्थितिर्यतः ।। १२७ ।। 
प्रजया किं करिष्याम आक्षेपो ब्रह्मवेदनात् ।। १२८ ।। 
पञ्चाग्निज्ञानवद्भाव्या गतिरपत्र सर्वदा ।।
यतोऽतो गतिरप्युक्ता नान्यथा तदुदीरणम् ।। १२९ ।। 
देवतोपासनस्येह प्रकृतत्वात्तथा गतेः ।।
अर्चिःशब्देन तेनेह देवतैवात्र गृह्यते ।। १३० ।। 
अर्चिर्देवतयैकत्वं प्राप्याहर्देतैकताम् ।।
संभवन्तीति सर्वत्र संबन्धोऽत्रानुषज्यते ।। १३१ ।। 
गृह्यते देवता नो चेदर्चिरादिगिरा तदा ।।
असंभवोऽन्यत्र मृतेरित्यपार्था गतिश्रुतिः ।। १३२ ।। 
यत्तूदगयनापेक्षा भीष्मस्य श्रूयते स्मृतौ ।।
सत्यवादित्वसिद्ध्यर्थं शंतनोस्तदपीक्ष्यताम् ।। १३३ ।। 
अन्यथा कृतनाशः स्यादकृताभ्यागमस्तथा ।।
देवताग्रहणात्तस्माद्देवतैवार्चिरुचते ।। १३४ ।। 
तस्मादेवंविदो धीरा अर्चिराद्यभिमानिनीम् ।।
क्रमेण देवतां यात्वा वैरिञ्चं यान्ति तत्पदम् ।। १३५ ।। 
श्रद्दधानास्तपस्यन्तः सत्यं ब्रह्म समाहिताः ।।
उपासते बहिर्ग्रामादर्चिस्ते संभवन्त्यतः ।। १३६ ।। 
ब्रह्मणः स्थानमायान्ति यद्वा स्वाश्रमकर्मभिः ।।
संन्यासाद्ब्रह्मणः स्थानं तथाच स्मृतिशासनम् ।। १३७ ।। 
ततोऽहर्देवतां यान्ति शुक्लपक्षं ततः क्रमात् ।।
षण्मासांश्च ततो यान्ति ह्युत्तरायणलक्षणान् ।। १३८ ।। 
देवतां च ततो यान्ति देवलोकाभिमानिनीम् ।।
तत आदित्यमायान्ति वैद्युतं चापि भास्करात् ।। १३९ ।।
ब्रह्मणा मनसा सृष्टो मानसः पुरुषस्ततः ।।
ब्रह्मलोकान्स नयति सोऽप्यभ्येत्याथ वैद्युतान् ।। १४० ।। 
ते तेषु ब्रह्मलोकेषु दीप्यमानाः पराः समाः ।।
ब्राह्ममानाः समा ग्राह्या ब्रह्मलोकेषु तच्छ्रुतेः ।। १४१ ।। 
सार्ष्टिसालोक्यसायुज्यव्यपेक्षा बहुगीरियम् ।।
समष्टिव्यष्टिभेदं वा व्यपेक्ष्य बहुवागियम् ।। १४२ ।। 
आवृत्तिर्न पुनस्तेषां यावदाभूतसंप्लवम् ।। 
आभूतसंप्लवस्थानममृतत्वं हि भाष्यते ।। १४३ ।। 
ऐकात्म्यधीसमुत्पत्तेर्थदि वा ब्रह्मलोकतः ।। 
मुच्यन्ते न निवर्तन्ते यथा धूमादिमार्गगाः ।। १४४ ।। 
इमं मानवमावर्तमित्याद्यस्य विशेषणात् ।।
अत्रैव कल्पेऽनावृत्तिर्न त्वन्येष्वनिवारणात् ।। १४५ ।। 
देवयानः समासेन पन्था यत्नात्प्रपञ्चितः ।।
व्याख्याऽथ पितृयाणस्य सम्यगारभ्यतेऽधुना ।। १४६ ।। 
देवादिज्ञानहीनेन येऽथ यज्ञेन सद्द्विजाः ।।
लोकाञ्जयन्ति दानेन सद्देशादिमता तथा ।। १४७ ।। 
निःशेषकल्मषध्वंसितपसा वाऽविपश्चितः ।।
मृतास्ते धूममायान्ति धूमाद्रात्रिं तमस्विनः ।। १४८ ।। 
रात्रेरपरपक्षं चदक्षिणायनदेवताम् ।।
मासेभ्यः पितृलोकं हि पितरो यत्र शेरते ।। 
पितृलोकाच्च ते चन्द्रं यान्त्यन्नं तद्दिवौकसाम् ।। १४९ ।। 
चन्द्रं प्राप्यान्नभावं च ते यतस्तत्र संस्थिताः ।।
असकृद्भक्षयन्त्येतानाप्याय्याऽऽप्याय्य सोमवत् ।। १५० ।। 
पक्षे शुक्ले तमाप्याय्य कृष्णे तं भक्षन्त्यथ ।। १५१ ।। 
भोगसाधनभावाश्च भक्षयन्तीति भण्यते ।।
न त्वभ्यवहृतिर्न्याय्या वेदवर्त्मनि तिष्ठिताम् ।। १५२ ।। 
यदा तूपचितं कर्म पर्यवस्यति भोगतः ।। 
तेषामथैतमध्वानमावर्तन्ते यथागतम् ।। १५३ ।। 
आकाशमनुनिष्पद्य वायुमायान्त्यभोगिनः ।।
वायोर्वृष्टिमवाप्याथ वृष्टेश्च पृथिवीं ततः ।।
अन्नभावं पृथिव्याऽतस्ते समायान्ति भूमिगाः ।। १५४ ।। 
घटीयन्त्रवदश्रान्ता एवमेव पुनः पुनः ।।
परिवर्तन्ति संसारे कर्मवायुसमीरिताः ।। १५५ ।। 
दक्षिणस्य पथो व्याख्या यथावदनुवर्णिता ।। १५६ ।।
यथोक्तलक्षणौ ये तु पन्थानावुत्तरेतारौ ।।
न विदुस्ते भवन्तीह कीटाद्या दुःखभोगिनः ।। १५७ ।। 
नाऽऽद्रियन्त इदं ज्ञानमुदङ्भार्गाप्तिसाधनम् ।।
कर्म वा पितृयाणाप्तौ ते कीटाद्यामियुर्गतिम् ।। १५८ ।। 
गोमयाद्युद्भवाः कीटाः पतङ्गाः शलभास्त्था ।।
दंशाश्च मशकाश्चैव दन्दशूकाः सपन्नगाः ।। १५९ ।। 
यतिथ्यामिति यः प्रश्नः स पुंजन्मोक्तितो गतः ।। 
तदनन्तरमेवोक्ता व्यावृत्तिश्च पथोर्द्वयोः ।। १६० ।। 
आकाशाद्यभिसंभूत्या पुनरावर्तनं गतम् ।। 
देवयानं च यत्कृत्वा पितृयाणं च लभ्यते ।। १६१ ।। 
साधनं तदपीहोक्तं ज्ञानकर्मस्वलक्षणम् ।।
लोकस्यापूरणे हेतुः समाप्तावुदितः स्फुटः ।। १६२ ।। 
कीटादीनामगमनाद्गतानां चाऽऽगतेस्तथा ।।
एवं पञ्चापि निर्णीताः प्रश्ना ये प्राक्प्रचोदिताः ।। १६३ ।। 
इति श्रीबृहदारण्यकोपनिषद्भाष्यवार्तिके षष्ठाध्यायस्य द्वितीयं ब्राह्मणम् ।। २ ।। 

अथ तृतीयं ब्राह्मणम् ।।
वित्तं विना न सिद्धिः स्याद्दृष्टादृष्टार्थकर्मणः ।।
यतोऽतः कर्म सन्थाख्यं तादर्थ्येनाभीधीयते ।। १ ।। 
पितुर्लोक्यो यथा पुत्रः कर्मणेहोपजायते ।।
तादृक्पुत्रार्थिनः कर्म त्वेषामित्यादिनोच्यते ।। २ ।। 
यः स्यात्कामग्रहग्रस्तो वित्तापत्योद्भवं प्रति ।।
तं प्रत्येवेति विज्ञेयं कर्मेदं न त्वकामिनम् ।। ३ ।। 
प्राप्नुयां समुहद्वित्तमिति यः कामयेत ह ।।
इत्युक्त्याऽवाप्तावित्तस्य नेदं कर्मेति गम्यते ।। ४ ।। 
महत्त्वमात्मनोऽत्यर्थं यो वा कामयते गृही ।।
महत्ता न विना वित्तं कर्मातो वित्तसिद्धये ।। ५ ।। 
कालो विधीयते चास्य मन्थाख्यस्येह कर्मणः ।।
श्रुत्योदगयनाद्युक्त्या कर्मसिद्ध्यै प्रयत्नतः ।। ६ ।। 
प्रार्थनीयः पुरा कालो विशुद्धिश्चाऽऽत्मनस्ततः ।। 
द्रव्याण्योषधयश्चैव देशश्च तदनन्तरम् ।। ७ ।। 
कालादीनां गुणानां च कर्मण्यस्मिन्समुच्चयः ।।
न विक्ल्पः समृद्धिः स्यात्कर्मणोऽस्य समुच्चितौ ।। ८ ।। 
कर्मणश्चास्य निष्पत्तौ विद्वत्ताऽपि समश्रिता ।। 
यतोऽतः सूत्रितं नेदं सूत्रकृद्भिर्यथोदितम् ।। ९ ।। 
यो ह वै ज्येष्ठमित्युक्त्या विद्वत्ता या पुरोदिता ।।
तस्यां सत्यामिदं कर्म ज्येष्ठायेत्यादिलिङ्गतः ।। १० ।। 
भूमिशय्या पयःपानं ब्रह्मचर्यं च वाग्यमः ।।
उपसद्व्रतमेत्स्यादमावास्येति लिङ्गतः ।। ११ ।। 
अग्निमित्येकवचनात्तथैवोल्लेखनादितः ।।
न मुख्योपसदामत्र संभवोऽस्तीति गम्यते ।। १२ ।। 
ताम्रं नौदुम्बरं ग्राह्यमिध्मैस्तस्य विरोधतः ।। 
वानस्पत्यमतो ग्राह्यं कर्मण्यौदुम्बरं श्रुतौ ।। १३ ।। 
ग्राम्याणि दश धान्यानि फलपुष्पाणि सर्वतः ।।
अप्रमादकाणीह भक्ष्यमेध्यानि यानि च ।। १४ ।। 
दशेति नियमार्थं स्यान्न ततोऽन्यनिषेधने ।।
भूरिदोषोपदुष्टत्वात्परिसंख्याविधेरिति ।। १५ ।। 
कंसाद्याकारसिद्ध्यर्थं कंसाद्युक्तिरिहोच्यते ।।
तण्डुलान्फलपुष्पाणि पष्ट्वा पात्रे निधापयेत् ।। १६ ।। 
दध्ना च मधुना पिष्टं सम्यगालोड्य पात्रगम् ।।
स्थापयेत्कृतरक्षं सच्छुचौ देशे प्रयत्नतः ।। १७ ।। 
परीत्यादिगिरा चात्र देशसंस्कार उच्यते ।।
संस्कृते भूप्रदेशेऽथ ह्यग्निं संस्थापयेद्गृही ।। १८ ।। 
लेपनादि च कर्तव्यं कृतपूर्वेऽपि तद्विधेः ।।
इति कातीयवचनमदृष्टार्थत्वकारणात् ।। १९ ।। 
पाकयज्ञविधानेन संस्कृत्याऽऽज्यं यथाविधि ।। 
पुंसा हस्तादिनर्क्षेण मन्थमानीय सिद्धये ।। २० ।। 
खजकेनैकधीकृ्त्य मन्थद्रव्यमतः परम् ।।
आवापस्थान आज्यस्य हुत्वा नित्याहुतीस्ततः ।। २१ ।।
यावन्त इत्युपक्रम्य मन्त्रैराज्यं यथाक्रमम् ।।
हुत्वा हुत्वा च मन्थेऽथ संस्रवं प्रक्षिपेन्मुहुः ।। २२ ।। 
स्वाहाकारावसानाः स्युर्मन्त्राः सर्वे यथोदिताः ।। २३ ।।
मन्त्रद्वयेन ज्येष्ठादौ होमः कार्यो विजानता ।।
अग्न्यादावेकशः कार्यो यावन्मन्थावमर्शनम् ।। २४ ।। 
अथ स्विष्टकृदन्तेऽस्मिन्होमानन्तरमेव तत् ।।
द्वितीयेन मथाऽऽलोड्य ह्यथाभिमृशति पाणिना ।। २५ ।। 
भ्रमसीत्यादिना मन्थं स्मरंस्तद्देवतां हृदा ।।
भ्रमसि प्राणभूतस्त्वं न ह्येकत्रावतिष्ठमे ।। २६ ।। 
ज्वलज्जाज्वल्यमानस्त्वं जठरस्थान्नपाककृत् ।।
पूर्णं च सर्वतोव्यापि सर्वत्रानवखण्डितम् ।। २७ ।। 
प्रस्तब्धोऽसि स्थिरत्वाच्च वियद्वन्न विकम्पसे ।। २८ ।। 
सर्वतोऽपरिपन्थित्वात्सर्वैश्चाप्यनुकूलतः ।। 
त्वमेकशफमित्युक्तं शफैका या त्वदात्मिका ।। २९ ।। 
उद्गात्रा हिंकृतं पूर्वं स्तोत्रमूद्गायता स्फुटम् ।।
यज्ञारम्भे तदा मध्ये गीयमानेऽथ सामनि ।। ३० ।।
अपि हिंक्रियमाणोऽसि तथोद्गीथे विनिर्दिशेत् ।।
श्रावितोऽध्वर्युणा च त्वमग्नीधा च तथोत्तरम् ।। ३१ ।। 
आर्द्रे मेधोदरे विद्युत्संदीप्तोऽसीति कथ्यते ।।
विविधं त्वमेव भवसि यतोऽतो विभुरुच्यते ।। ३२ ।।
सोमो वृष्ट्यादिभावेन प्रभुः प्रभवसीत्यतः ।।
आदित्यः प्राणभावेन ह्यन्नभावेन सोमता ।। ३३ ।। 
अन्नान्नादद्वयं सर्वं त्वमेव तदपि प्रभो ।।
निधनं कारणत्वात्त्वं कारणे कार्यसंलयः ।। ३४ ।। 
वागग्न्याद्यात्मसंपातात्संवर्गोऽसीति भण्यते ।।
इति मन्त्रः समाप्तोऽयमभिमर्शनकर्मणि ।। ३५ ।। 
अथैनं मन्त्रपूतं सदुद्यच्छति यथोदितम् ।।
आमंसीत्यादिमन्त्रेण तदर्थाविष्कृतिस्त्वियम् ।। ३६ ।। 
आमंसीति भवेद्रूपं ज्ञानार्थस्यैव मन्यतेः ।।
लेट्याङ्पूर्वस्य संसिद्धं शब्लुकीत्यवधारणात् ।। ३७ ।। 
आसमन्ताद्विजानासि सूक्ष्मादि जगति स्थितम् ।।
ज्ञेयं यावज्जगत्किंचिदामंसीति ततः सदा ।। ३८ ।। 
यथाऽस्मांस्त्वं विजानासि तथैव त्वां वयं सदा ।।
मन्यामहे वरीयांसं गुणवद्भ्यो गुणाधिकम् ।। ३९ ।।
महि महत्त्वं जानीम आमोऽसि त्वं तथा प्रभो ।।
न त्वं पाकसमायोगात्फलवन्नाशमृच्छसि ।। ४० ।। 
आमोऽपकं त्वयि गतं महत्त्वमपि भण्यते ।।
यस्माद्राजाऽस्य सर्वस्य मां च देवः स सर्वदा ।। ४१ ।। 
राजानं च तथेशानं करोत्वधिपतिं च माम् ।।
उद्यम्यानेन मन्त्रेण भक्षयत्यथ भागशः ।। ४२ ।। 
गायत्र्या मधुमत्या च व्याहृत्या चेति पादशः ।।
ग्रासमश्नाति मन्थस्य ह्युत्तरेषु तथैव च ।। ४३ ।। 
सवितुस्तद्वरेण्यं स्याद्भर्गमन्नं महात्मनः ।।
ऋतायन्ते तथा वाता मधुवत्सुखकारिणः ।। ४४ ।। 
अनुद्वेगकरा हृद्या ऋतायन्ते वहन्ति च ।।
अमृतं मधु नद्योऽपि मदर्थं सर्वदा शुभम् ।। ४५ ।। 
तृप्ता मोदामहे येन क्षरन्तीति क्रियापदम् ।। 
अत्यर्थं मधुररसाः सन्तु ह्योषधयश्च नः ।। ४६ ।। 
त्रिकमुच्चार्य भूः स्वाहेत्याहुतिं प्रक्षिपेन्मुखे ।। 
त्रिकं त्रिकं तथोच्चार्य ह्युत्तर्ष्वपि योजयेत् ।। ४७ ।। 
देवस्य द्योतनवतो हृद्यं यच्चिन्तयेमहि ।।
मधु नक्तमथो रात्रिर्मधुरा दुःखहानिकृत् ।। ४८ ।। 
उषसो दिवसस्यापि माधुर्यं नोऽस्तु सर्वदा ।।
पार्थिवं च रजो लोको ह्लादकृन्मधुमांस्तथा ।। ४९ ।। 
द्युलोकः पितृलोकोऽथ पिता हि द्यौर्यतो मतः ।।
भुवः स्वाहेति मन्थस्य द्वितीयामाहुतिं क्षिपेत् ।। ५० ।। 
धियः प्रचोदयेद्यो न उद्यन्प्रज्ञेन्द्रियाणि च ।।
प्रचोदयतु नो देवः श्रेयसे सर्वदाऽऽत्मनः ।। ५१ ।। 
वनस्पतिस्तथा चन्द्रः सूर्यस्तु मधुरोऽस्तु नः ।। 
गावो दीधितयः सन्तु मधुमत्यो दिशोऽथवा  ।। ५२ ।। 
स्वः स्वाहेत्याहुतिक्षेपः समस्तां व्याहरेत्ततः ।।
सावित्रीं मधुमतीश्चैव तिस्रोऽपि व्याहृतीस्तथा ।। ५३ ।। 
चतुर्थीं प्रक्षिपेदेवमाहुतिं पूर्ववन्मुखे ।।
अहमेव जगत्सर्वं भूयासमिति निर्ब्रुवन् ।। ५४ ।। 
स्मार्तमाचमनं त्वन्ते प्रायत्यार्थमिहोच्यते ।।
अग्नेः पश्चिमतोऽथान्ते प्राक्शिराः संविशेत्ततः ।। ५५ ।।
प्रत्यूषसि ततो भक्त्या ह्यादित्यमुपतिष्ठते ।।
वक्ष्यमाणेन मन्त्रेण ह्युपासीत रविं सदा ।। ५६ ।। 
एकपुण्डरीकमिति प्रधानत्वं विवक्षितम् ।।
एकशब्देन नो संख्या यथैकः श्वेतवाहनः ।। ५७ ।। 
दिशां यद्व्प्रधानस्त्वं मनुष्याणां तथा ह्यहम् ।।
भवेयं त्वत्प्रसादाद्भोः स्फीतः पुंभोगसाधनैः ।। ५८ ।। 
यथेतमेत्याथाऽऽसीनः पश्चादग्नेः समाहितः ।।
तं हैतमिति यत्नेन वंशं जपति भक्तितः ।। ५९ ।। 
तं हैतं मन्थं यत्नोक्तमुद्दालतनयः सुधीः ।।
उक्त्वाऽथ याज्ञवल्क्याय तं प्रोवाचाय विस्मितः ।। ६० ।। 
मन्थं शुष्केऽपि यः स्थाणौ निषिञ्चेदुक्तसंस्कृतम् ।।
जायेरन्नेव तच्छाखाः प्ररोहेयुर्दलानि च ।। ६१ ।। 
यादृगर्थोऽस्य वचस उत्तरेष्वपि तादृशः ।।
चतुरौदुम्बरोक्त्यर्थो व्याख्यातः पूर्वमेव तु ।।
सुखावबोधतश्चैव स्वयमेव प्रतीयताम् ।। ६२ ।। 
इति श्रीबृहदारण्यकोपनिषद्भाष्यवार्तिके षष्ठाध्यायस्य तृतीयं ब्राह्मणम् ।। ३ ।। 

अथ चतुर्थं ब्राह्मणम् ।।
एषामिति नृबीजस्य स्तुतिरुक्त्या विवक्ष्यते ।।
प्रतिष्ठां कल्पयानीति यस्यां पुंस्त्वं प्रपद्यते ।। १ ।। 
शुक्रं निषिक्तं यत्रेदं पुरुषत्वं निगच्छति ।।
प्रतिष्ठां तादृशीमीशः प्रजापतिरचीक्लृपत् ।। २ ।।
स्रियं ससर्ज तद्योग्यां मधुकाण्डे यथोदिताम् ।।
सृष्ट्वाऽथाधः प्रदेशे तामुपास्ते ग्राम्यधर्मतः ।। ३ ।। 
अपत्योत्पत्तये स्रीणामधोदेशं प्रजापतिः ।।
प्रागुपासितवान्यत्नादुपास्यं तेन तत्ततः ।। ४ ।। 
सोमाभिषवरूपत्वक्लृप्तयेऽथाधुनोच्यते ।। 
एतं ग्रावाणवच्छिश्नमुदपारयदात्मनः ।। ५ ।। 
प्राञ्चं कृत्वाऽथ तं शिश्नं यथैवाभिषवोपलम् ।।
एकीभावेन तं नार्यां यत्नात्समुपवेशयेत् ।। ६ ।। 
तथाभूतेन ग्राव् णैतां स्रियमभ्यसृजन्मुहुः ।।
आत्मनः पुरुषार्थाय यथोक्तोपासनं भवेत् ।। ७ ।। 
यस्यां  प्रजननं पुंसा स्रियामभ्यन्तरीकृतम् ।।
तस्या वेदिरुपस्थः स्यादूर्वोरुपरि दर्शनम् ।। ८ ।। 
बर्हिस्तज्जानि लोमानि चर्माधिषवणे तथा ।।
चर्मेहाऽऽनडुहं पश्येत्सोमाभिषवसिद्धये ।। ९ ।। 
फलके चाधिषवणे यथासंख्येन निर्दिशेत् ।। १० ।।
यो योन्यन्तर्गतो देशः समिद्धश्चर्म निर्दिशेत् ।।
तद्देशमभितस्तौ यौ मुष्कौ तौ वृषणाविति ।। ११ ।। 
लोकः स्याद्वाजपेयेन यजमानस्य मानतः ।।
तावन्तं लोकमाप्नोति यावन्तं वाजपेयतः ।। १२ ।। 
अन्नानि संभ्रियन्ते हि दश सप्त च भागशः ।।
वाजपेये क्रतावन्नकामस्य स विधीयते ।। १३ ।। 
रेतसोऽन्नरसस्यैव यत्रान्नाहुतिरीक्ष्यते ।।
वाजपेयाभिसंपत्स्यान्मैथुनाख्यक्रतोरतः ।।
सामान्यादिति विज्ञेयं वाजपेयफलार्थिनाम् ।। १४ ।। 
स्रीणां च सुकृतं वृङ्के सर्वमावर्जयेच्छुभम् ।।
अधोपहासं यो विद्वान्यथोक्तमुपसेवते ।। १५ ।। 
अनेवंविदुषः पुण्यं सुकृतं वृञ्जते स्रियः ।। 
मैथनोपनिषत्तत्त्वमेतद्ध स्माऽऽह भावितः ।। १६ ।। 
सर्वदैवाऽऽहुतीर्विद्वाञ्जुहोत्यश्नन्नपः पिबन् ।। 
उपगच्छन्स्रियं तद्वदारुणिर्गोत्रतः किल ।। १७ ।। 
ब्राह्मणा जातिमात्रेण स्रीभिर्हृतशुभागमाः ।।
उक्तं विधिमजानन्तो म्रियन्ते मैथुने रताः ।। १८ ।। 
बह्वेतदिति विज्ञेयं प्रयोजनबहुत्वतः ।।
रेतः स्कन्दति यत्सुप्तौ जाग्रतो वाऽपि कामिनः ।। १९ ।। 
हस्तेनाऽऽलभ्य तद्रेतः पश्चाच्चाप्यनुमन्त्रयेत् ।। २० ।।
यदद्य मेऽपतद्रेत ओषधीरसरच्च यत् ।।
अपोऽगच्छत्स्वयोनिं च तदहं भूय आददे ।। २१ ।। 
अभिमर्शनस्य यो मन्त्रो ग्रहणस्य स एव तु ।।
पुनर्मामैतु तद्रेतो विज्ञानं तेज उच्यते ।। २२ ।। 
सौभाग्यं पुनरग्निः स्यः परिशिष्टाश्च देवताः ।। २३ ।।
प्रकाशकत्वात्सर्वासां धिष्ण्याश्चाप्यग्नयो मताः ।।
गमयन्तु यथास्थानं देवा अग्न्यादयो मम ।। २४ ।। 
अङ्गुष्ठानामिकाभ्यां तद्रेत आदाय चाऽऽत्मनः ।।
स्तनौ भ्रुवौ वा निमृजेन्मध्ये च स्तनयोस्तदा ।। २५ ।। 
रेतःस्वयोनावुदक आत्मानं चेत्प्रमादतः ।।
पश्येन्मन्त्रेण तत्तोयमनेनैवानुमन्त्रयेत् ।। २६ ।। 
मयि तेजोऽस्तु विज्ञानमिति रेतोऽभिधीयते ।।
विशिष्टापत्यहेतुत्वाज्जपेदेवं तथोत्तरे ।। २७ ।। 
उद्गतं मलवद्वासश्चतुर्थेऽहनि यत्स्रियाः ।। 
तां मलोद्वाससं पत्नीमाहुस्तत्कर्मकारिणः ।। २८ ।। 
गुणाढ्यापत्यफलवत्पुष्पभूतत्वकारणात् ।।
मलवद्वाससं प्राहुः श्रियं श्रीहेतुतः स्रियम् ।। २९ ।। 
चतुर्थे दिवसे स्नातां गत्वा तामुपमन्त्रयेत् ।। 
आत्मनोऽभिमुखीभावे वाग्यत्नोऽत्रोपमन्त्रणम् ।। ३० ।। 
प्रेम्णोपमन्त्रिताऽप्यस्मै पत्ये दद्यान्न चेदसौ ।।
वस्राभरणभोगाद्यैरात्मनो वशमानयेत् ।। ३१ ।।  
तथाऽप्युक्ता न चेद्दद्याद्बलात्तां वशमानयेत् ।।
उपेयात्तामतिक्रम्य शापदानाय रोषितः ।। ३२ ।।
इन्द्रियेण त इत्यादिमन्त्रेणाथ शपेद्रुषा ।। 
पतिशापादपुत्रा सा वशमाशु भवेत्तदा ।। ३३ ।। 
शप्स्यामि त्वामिति ह्युक्त्वा वशं तामानयेत्पतिः ।।
दद्याच्छापभयात्सा चेदनुलोमं तदाऽऽचरेत् ।। ३४ ।। 
अथ शापभयाद्दद्यात्पत्ये कामितमादरात् ।।
तदा निवर्तयेच्छापं मन्त्रेणानेन सत्पतिः ।। ३५ ।। 
पुरुषद्वेषिणीं भार्यां पतिश्चेदभिकामयेत् ।।
मामियं कामयेतेति कुर्यात्तस्या इमं विधिम् ।। ३६ ।। 
उक्तमन्थविधानेन  चरितव्रत एव सन् ।।
उत्तरेष्वपि कार्येषु सर्वं तदनुवर्तयेत् ।। ३७ ।। 
स्रीलक्षणे प्रवेश्यान्तरात्मीयं पुंस्त्वलक्षणम् ।।
वक्त्रं वक्त्रेण संधाय स्पृष्ट्वोपस्थं जपेदथ ।। ३८ ।। 
अङ्गादङ्गात्संभवसि जग्धान्नपरिणामतः ।।
रसाच्छोणितमित्यादिक्रमाच्छुक्रतया मम ।। ३९ ।। 
शुक्रप्रवहया नाड्या हृदयाच्चाभिजायसे ।।
स त्वमङ्गकषायोऽसि दिग्धविद्धां मृगीमिव ।।
स्नेहोपरोधादेवैतां पत्नीं मे वशमानय ।। ४० ।। 
मा बिभर्गर्भमित्येमथ यां कामयेत सः ।।
रूपभ्रंशो हि भवति यतो गर्भस्य धारणे ।। ४१ ।। 
तथा यौवनहानिश्च तस्मादेवं स कामयेत् ।।
तस्यां स्वमर्थं निष्ठाय मुखेनेत्यादि पूर्ववत् ।। ४२ ।। 
प्राण्याऽऽदौ रेचकं कृत्वाऽपानयेत्तदनन्तरम् ।। ४३ ।।
निषिक्तमपि तद्रेतः प्राणवृत्त्या यथाविधि ।।
अपानवृत्त्या तद्ध्वस्तमित्येत्कर्मणः फलम् ।। ४४ ।। 
इन्द्रियेण त इत्यादिमन्त्रोक्त्या तां परामृशेत् ।। ४५ ।।
इन्द्रियेणैव त्वद्रेतो रेतसा आदेदे स्वयम् ।।
अरेता एव सा स्री स्यादेवं पत्याऽभिमन्त्रिता ।। ४६ ।। 
दधीत गर्भमित्येवं यामिच्छेत्पतिरङ्गनाम् ।।
तामपान्य प्रयत्नेन प्राण्यान्मन्त्रेण कारयेत् ।। 
इन्द्रियेण त इत्युक्त्या आदधामीति सत्पतिः ।। ४७ ।। 
अथाऽऽभिचारिकं कर्म प्रसङ्गादभिधीयते ।।
उपायत्वेन विज्ञप्त्यै श्येनवन्न विधीयते ।। ४८ ।। 
अथ यस्य गृहस्थस्य पत्न्या जारो भवेत्कचित् ।।
तं चेद्दूिष्याद्रुषैवैनामारभेत तदा क्रियाम् ।। ४९ ।। 
न ह्यद्विष्टमनस्कस्य कर्मैतत्सिद्धिमश्नुते ।।
अतोऽधिकारिविज्ञप्त्यै द्विष्यादिति विशेषणम् ।। ५० ।। 
आमपात्रेऽग्निमित्युक्त्या ह्यभिचाराख्याकर्मणः ।।
योग्यतैवाऽऽमपात्रस्य भिंदुरत्वसमन्वयात् ।। ५१ ।। 
यथाऽऽमं भिदुरं पात्रमप्सु सद्यो विलीयते ।।
प्राप्तजारोऽपि मे शत्रुस्तथैवाऽऽशु विदीर्यताम् ।। ५२ ।। 
अग्निमित्येकवचनादुल्लिख्यादेश्च लिङ्तः ।।
आवसथ्याग्निनिर्देशो न तु त्रेताग्निसंग्रहः ।। ५३ ।। 
प्रतिलोममवस्तीर्य कर्मणः प्रतिलोमतः ।।
शरबर्हिः प्रयत्नेन विद्वान्रोषसमन्वितः ।। ५४ ।। 
तस्मिन्नग्नौ शरेषीका घृताक्ता जुहुयादथ ।।
जारस्य दोषं प्रंख्याप्य मन्त्रेणानेन सत्वरः ।। ५५ ।। 
मम स्वभूते योषाग्नौ समिद्धे यौवनादिना ।।
शुक्राहुतिं यतोऽहौषीरेष तेऽत्र व्यतिक्रमः ।। ५६ ।। 
आददेऽतोऽपराधात्ते प्राणापानौ जिजीविषोः ।।
फट्कारेणैव जुहुयाच्छरभृष्टीर्यथोदिताः ।। ५७ ।। 
तथा पुत्रान्पशूंश्चैव आददे तेऽद्य कामुक ।।
श्रौतमिष्टिं विजानीयात्स्मार्तं सुकृतमित्यपि ।। ५८ ।। 
श्रौतं स्मार्तं च यत्किंचित्पुण्यं कर्म त्वया कृतम् ।।
तत्सर्वं त आददेऽहमाहुतिं प्रक्षिपेद्रुषा ।। ५९ ।। 
प्रार्थनाऽऽशेति विज्ञेया पराकाशा प्रतीक्षणम् ।।
आदानान्तो भवेन्मन्त्रः सर्वत्रैवं विनिर्दिशेत् ।। ६० ।। 
वाङ्भात्रेण प्रतिज्ञातं कर्मणा नोपपादितम् ।।
तत्प्रतीक्षणमाकाङ्क्षा पराकाशेति भण्यते ।। ६१ ।। 
स वा इत्यादिनाऽथास्य फलमुक्तस्य कर्मणः ।।
भण्यते वचसोक्तस्य निरिन्द्रियपुरःसरम् ।। ६२ ।। 
निःशेषपुरुषार्थाप्तिलोपकृत्कर्म वर्णितम् ।।
जायया मैथुनाख्यं यच्छ्रोत्रियस्य विपश्चितः ।। ६३ ।। 
उपहासमतो नेच्छेत्सार्धं श्रोत्रियजायया ।।
मैथुनं तु विशेषेण ह्युक्तानर्थजिहासया ।। ६४ ।। 
कर्माऽऽभिचारिकं प्रोक्तं प्रसङ्गान्न प्रधानतः ।।
यदर्थस्तु प्रयासोऽयं तत्कमार्थ प्रपञ्च्यते ।। ६५ ।। 
यस्य मन्थविधिज्ञस्य जायां चेदार्तवं व्रजेत् ।।
तिस्रो रात्रीर्न कांस्येन पानं कुर्यात्तथाऽशनम्  ।। ६६ ।। 
तथैवाहतवासाः स्यादहःस्वेतुषु शुद्धधीः ।।
वृषलो वृषली वैनां नोपहन्यात्कदाचन ।। ६७ ।। 
अन्यो वा पापकृत्कश्चित्स्पर्शसंभाषणादिभिः ।।
व्रतस्था नोपहन्यात्तामभीप्सितफलाप्तये ।। ६८ ।। 
सा त्रिरात्रान्त आप्लुत्याहतवासाः शुचिः सती ।।
श्रपणाय चरोर्भर्ता व्रीहींस्तामवघातयेत् ।। ६९ ।। 
शुक्लो गौरोऽत्र विज्ञेयः शुक्लो वा बलदेववत् ।।
सुव्याख्येयत्वतः शेषः स्वयमेवावागम्यताम् ।। ७० ।। 
क्षीरौदनं तयैवाथ पाचयित्वा स्वयं पतिः ।। ७१ ।।
दंपती घृतवन्तं तमश्नीयातामथौदनम् ।।
स्वतन्त्रावीश्वरौ स्यातां सत्पुत्रप्रसवाय तौ ।। ७२ ।। 
यथोक्तपुत्रप्रसवे यदि वा क्षिप्रकारिणौ ।।
यथोक्तकर्मणैतेन स्यातां तावेव दंपती ।। ७३ ।। 
दुहता पण्डितेत्यत्र स्रीणामुचितकर्मसु ।।
तत्पाण्डित्यमिह ज्ञेयं न तु वेदार्थगोचरम् ।। ७४ ।। 
विजिगीतो जगत्यस्मिन्नत्यर्थं यो विशब्दितः ।।
विद्वत्सभा च समितिस्तद्योग्यः समितिंगमः ।। ७५ ।। 
प्रकृतायां त्रिसंख्यायां सर्वशब्दप्रयोगतः ।।
प्रतीयाच्चतरो वेदान्सर्वशब्दार्थवित्तये ।। ७६ ।। 
तण्डुलान्मांससंमिश्रान्पकत्वा मांसौदनं विदुः ।।
उक्षा सेचनशक्तो गौः स एव ऋषभो महान् ।। ७७ ।। 
प्रसिद्ध्यसंभवात्त्वद्य ह्युक्तं मांसौदनं प्रति ।।
मांसं कृष्णमृगच्छागविषयं त्वद्य कुर्वते ।। ७८ ।। 
यत्नेनोपार्जितं तच्चेत्क्रीत्वा वा मांसमाहरेत् ।।
हिंसायाः प्रतिषिद्धत्वात्पशून्हन्यान्न तु स्वयम् ।। ७९ ।। 
अथशब्दो विकल्पार्थो यथोक्तानां यथारुचि ।। 
काम्यानां ह्यन्यतम् पक्षमाश्रित्य भण्यते ।। ८० ।। 
आरभ्योद्गमने भानोः सर्वं स्नानाद्यशेषतः ।।
निर्वर्त्य संस्कारमथ यत्नात्प्राग्य उदाहृतः ।। ८१ ।। 
स्थालीपाके क्रिया या सा चाऽऽवृदित्यभिधीयते ।।
स्थालीपाकविधानेन संस्कृत्याऽऽज्यं तथैव तु ।। ८२ ।। 
उपलक्षणमन्येषामाज्यस्य ग्रहणं भवेत् ।।
आदिशब्दस्य वा लोपागाज्यादिमिति गम्यताम् ।। ८३ ।। 
उपहत्येपहत्याथ स्थालीपाकस्य मन्त्रतः ।।
नित्यास्तत्राऽऽहुतीर्हुत्वा आवापस्थान आदरात् ।। ८४ ।। 
प्रधानाहुतयस्तिस्रो याः स्युरग्न्यादिपूर्विकाः ।।
हुत्वा स्विष्टकृदन्तं तत्समापय्य यथोदितम् ।। ८५ ।। 
कर्मेदं तत उद्धृत्य चरुं स्थाल्याः समाहितः ।।
सर्पिष्मन्तमथाश्नीयात्कामितार्थानुरोधतः ।। ८६ ।। 
चरुं प्राश्य स्वयं शेषं भार्यायै संप्रयच्छति ।।
उच्छिष्टमेव भार्यायै चरुं भर्ता प्रयच्छति ।। ८७ ।। 
पाणी प्रक्षाल्य यत्नेन सामर्थ्यादेव गम्यते ।। 
स्मार्तमाचमनं शुद्ध्यै पाणिप्रक्षालनोक्तितः ।। ८८ ।। 
उदपात्रमथाऽऽदाय तदद्भिस्रिः सुताप्तये ।।
वक्ष्यमाणेन मन्त्रेण जायाेमभ्युक्षयेन्मुहु ।। ८९ ।। 
अतोऽस्मदीयदारेभ्य उत्थायान्यत आव्रज ।।
विश्वावस्वभिधानेन गन्धर्वोऽत्र प्रबोध्यते ।। ९० ।। 
प्रपूर्व्यामिति नार्यत्र भण्यते तरुणी किल ।।
प्रपूर्वी पीवरीमन्यां याहि विश्वावसो द्रुतम् ।। ९१ ।। 
प्रपूर्व्यामिति लिङ्गाच्च तरुण्यां सत्पतिः सदा ।।
यथोदितं कर्म सत्यां कुर्यात्सत्पुत्रजन्मने ।। ९२ ।। 
अहं तु स्वामिमां जायां समुपैमीति संगतिः ।।
एवं प्रस्थाप्य गन्धर्वमथैनामभिपद्यते ।। ९३ ।। 
अभीष्टगर्भाधानाय जायामालिङ्गते पतिः ।।
अमोऽहमितिमन्त्रोक्त्या तावावां देवतात्मकौ ।। ९४ ।। 
कर्माऽऽरभावहै देवि सत्सुतोत्पत्तिसिद्धये ।।
त्वं चाहं चैव संभूय योनौ रेतो दधावहै ।। ९५ ।। 
रेतःक्षेपफलं चाऽऽह पुंसे पुत्राय लब्धये ।।
मन्त्रोक्त्यनन्तरं तस्या विजिहीथामितीरयेत् ।। ९६ ।। 
विहापयति मन्त्रेण ऊरू पत्न्याः प्रयत्नतः ।।
ऊर्वोरामन्त्रणं चैतद्विजिहीथामितीक्ष्यताम् ।। ९७ ।। 
विजिहीतेरिदं रूपं ण्यन्तस्य गतिकर्मणः ।। ९८ ।। 
मन्त्रतः पाणिनाऽथैनां त्रीन्वाराननुलोमतः ।।
अनुमार्ष्ट्यथ तां जायां मन्त्रं विष्णुरितीरयन् ।। ९९ ।। 
समर्थनं कल्पनार्थस्त्वष्टाऽवयवशस्तथा ।।
निर्वर्तयतु रूपाणि शोभनानि सुतस्य मे ।। १०० ।। 
दर्शाहर्देवता चेह सिनीवालीति भण्यते ।।
पृथुष्टुकेति सौवोक्ता पृथुस्तुतिरसौ यतः ।। १०१ ।। 
गर्भं चे सम्यगाधात्तामश्विनौ पुष्करस्रजौ ।।
सूर्याचन्द्रमसावेव विज्ञेयावश्विनाविह ।। १०२ ।। 
स्वरश्मिस्रग्विणौ तौ हि प्रसिद्धौ जगति यतः ।। १०३ ।। 
हिरण्यं ज्योतिरमृतं तन्मय्यावरणी शुभे ।।
निरमन्थतां याभ्यां तावश्विनावमृतं पुरा ।।। १०४ ।। 
अश्विनौ यादृशं गर्भं प्रयत्नान्निरमन्थताम् ।।
आदधावस्तथा रूपं दशमे मासि सूतये ।। १०५ ।। 
यथाऽग्निगर्भा पृथिवी द्यौरिन्द्रेणेव भानुन ।।
वायुर्दिशां यथा गर्भो दृष्टः श्लथनकर्मकृत् ।। १०६ ।।
आत्मनाम समुच्चार्य तथा गर्भं दधामि ते ।।
तस्या वा नाम गृह्णीयान्मन्त्रमुच्चारयन्पतिः ।। १०७ ।।  
मन्त्रेणाथैष सोष्यन्तीमद्भिरभ्युक्षयेच्छनैः ।।
वायुः पुष्करिणीं यद्वत्समञ्जयति चालयेत् ।। १०८ ।। 
यथा पुष्करिणीं वायुश्चालयन्नपि सर्वतः ।।
न करोति क्षतिं तद्वद्गर्भ एजतु ते सुखम् ।। १०९ ।। 
गर्भस्त्वां सुखयन्नेतु सहोल्बेण जरायुणा ।।
व्रजो मार्गो हि गर्भस्य सार्गलोऽयं कृतः पुरा ।। ११० ।। 
जरायुरर्गलस्तं त्वमिन्द्र निर्जहि सत्वरः ।।
गर्भे विनिःसृते पश्चाद्या निर्गच्छति योनितः ।। १११ ।। 
मांसपेशी समा तन्वी साऽवरेति निगद्यते ।। 
प्राणश्चेन्द्रोऽत्र विज्ञेयः स एव प्रार्थ्यते ततः ।। ११२ ।। 
जाते कुमारेऽथ पतिरङ्कमारोप्य तं पिता ।।
अग्निं ह्युपसमाधाय प्रसिद्धार्थमथापरम् ।। ११३ ।। 
घृतं दधि च संमिश्रं पृषदाज्यमितीर्यते ।।
एकीकृत्याथ संनीय पृषदाज्यस्य मन्त्रतः ।। ११४ ।। 
उपधातं जुहोतीति णमुल्वाऽऽभीक्ष्ण्य इष्यते ।।
उपहत्योपहत्येति पृषदाज्याहुतीः क्षिपेत् ।। ११५ ।। 
पुष्यासं स्वे गृहेऽत्राहं मनुष्याणां प्रकामतः ।।
सहस्रसंख्यया शश्वद्बहोर्नाम सहस्रगीः ।। ११६ ।। 
एवं त्वं वर्धमानोऽत्र मन्वीथाः पुत्र संततिम् ।।
संततावुपसन्धां त्वां पश्वादेर्मे करिष्यसि ।। ११७ ।। 
नैव व्यपेक्षते व्याख्यां स्पष्टार्थत्वेन हेतुना ।। 
मयि प्राणानिति ग्रन्थः स्वयमेवावगम्यताम् ।। ११८ ।। 
अथास्य स्वमुखे कर्णं दक्षिणं प्रणिधाय तु ।।
वाग्वागिति हि त्रिर्ब्रूयात्र्रयी वागिति भण्यते ।। ११९ ।। 
त्रयी वाक्त्वां श्रोत्रमार्गेण श्रेयसे प्रविशत्वियम् ।।
यस्ते स्तन इति गिरा शस्यतेऽत्र सरस्वती ।। १२० ।। 
उदारगुणसंपत्तिः सुतस्यास्त्विति भण्यते ।।
शशयः सशयो ज्ञेयः शयश्च फलमुच्यते ।। १२१ ।। 
गुहा शयो वा शशयः श्रुत्यैव प्रतिपादितः ।।
मयोभूरन्नभूतोऽयं सर्वप्राणिभृदुच्यते ।। १२२ ।। 
रत्नस्य पयसोऽत्यर्थं रत्नाधारश्च यः स्तनः ।।
वसुनो धनस्य लब्धा च तस्य वृष्ट्यादिहेतुनः ।। १२३ ।। 
भूरिकल्याणदातृत्वात्सुदत्र इति भण्यते ।।
येन पुष्यसि वार्याणि सर्वाणीह सरस्वति ।। १२४ ।। 
देवादीनि वराणि त्वं सर्वैर्भोगैः प्रपुष्यसि ।। १२५ ।। 
पानाय मम पुत्रस्य स्त्रीस्तने संनिवेशय ।।
यथोक्तगुणकं देवि स्वस्तनं सर्वकाभदम् ।। १२६ ।। 
इलाऽसीत्यथ मन्त्रेण सूनोर्मातरमादरात् ।।
अभिमन्त्रयते साधुकर्मावाप्त्यै स्वयं पतिः ।। १२७ ।। 
इति श्रीबृहदारण्यकोपनिषद्भाष्यवार्तिके षष्ठाध्यायस्य चतुर्थं ब्राह्मणम् ।। ४ ।। 

अथ पञ्चमं ब्राह्मणम् ।।
संभावितं न यत्पूर्वं कृत्स्नेऽस्मिन्ब्रह्मणेऽपि तत् ।।
खिलकाण्डे तदखिलं पुत्रमन्थान्तमीरितम् ।। १ ।। 
पूर्वकाण्डैकदेशत्वात्खिलकाण्डं न वंशभाक् ।।
पूर्वत्र विद्यासंभेदाद्भिन्नौ वंशाविहोदितौ ।। २ ।। 
पूर्वौश्चतुर्भिरध्यायैस्त्वाष्ट्रं कक्ष्यं  च यन्मधु ।। 
व्याख्यातं तदशेषेण वंशस्तत्र तदर्थभाक् ।। ३ ।। 
मधुक्रण्डागमार्थस्य यथाकृह्मतिपत्तये ।।
काण्डं स्याद्याज्ञवल्कीयं वंशस्तद्विषयस्तथा ।। ४ ।। 
अयं तु वंशो विज्ञेयः कृत्स्नप्रवचनाश्रयः ।।
समाप्तौ ब्राह्मणस्योक्तेरयमर्थोऽवसीयते ।। ५ ।। 
उक्तवेदार्थविज्ञानसाकल्यप्रतिपत्तये ।।
जपो वंशस्य येनातः श्रुत्या वंश इहोदितः ।। ६ ।। 
सर्वज्ञानं यतो वंशास्रयोऽप्येते यथोदिताः ।।
अतस्तत्स्मृतितः सम्यग्ज्ञानभानूदयो भवेत् ।। ७ ।। 
पुत्रमन्थेन संस्कारः स्रीणामेवेह वर्णितः ।।
यतोऽतः स्रीप्रधानोऽयं पुत्राणां वंश उच्यते ।। ८ ।। 
अन्यतोऽन्यत एवायं संप्रदायो यथाऽभवत् ।। 
न तथा ब्रह्मणस्तस्मात्तत्स्वयंभ्विति शब्द्यते ।। ९ ।। 
अन्येषां वेदतो ज्ञानं भूरिसाधनसंश्रयात् ।।
स्वतो वेदात्मनस्तस्मात्सर्वज्ञानमयो हि सः ।। १० ।। 
सर्वस्यैष वशीत्यादि तथाऽपि प्रागवादिषम् ।। 
परैव देवता वेदो यच्च किंचिच्चराचरम् ।। ११ ।। 
प्रतिपाद्याऽऽत्मनाऽऽत्मानं नामरूपादिसाधनः ।।
एति पूर्णात्मतां साक्षाद्धियां वाचामगोचरम् ।। १२ ।। 
त्रय्यैव ब्राह्मणो विद्वानात्मनैवाद्वयं परम् ।।
विदित्वा निर्वृतिं याति कार्यकारणयोः पराण् ।। १३ ।। 
वेदोऽसीत्यत एवास्य नाम जातस्य कुर्वते ।।
वेदात्मना कथं नाम परं ब्रह्म प्रपत्स्यते ।। १४ ।। 
वाजिशाखासु सर्वासु ह्यासुरायणपूर्वकाः ।।
समाना वंशर्षयोऽमी ह्या समाप्तेरितीक्ष्यताम् ।। १५ ।। 
आदित्येन हि प्रोक्तानि यजूंष्येतानि यानि तु ।।
आदित्यानीत्यतस्तानि सम्यगाचक्षते बुधाः ।। १६ ।। 
वेदात्मनो रवेरेवं संप्रदायोऽत्रयमागतः ।।
परमेष्ठ्यादिकान्सर्वान्पारंपर्येण मानुषान् ।। १७ ।।
असंसृष्टं परं ब्रह्म सर्वदोषविवर्जितम् ।।
एतदादित्यगं भाति तद्वेदानां परं वपुः ।। १८ ।। 
उत्सन्नमपि यद्ब्रह्म तदादित्ये न नश्यति ।। 
तदार्षेणैव विन्दन्ति तपस्तप्त्वा महर्षयः ।। १९ ।। 
वेदब्रह्मण आरभ्य सर्वेषामपि शाखिनाम् ।।
सांजीवीसूनुपर्यन्तो वंश एको न भिद्यते ।। २० ।। 
सांजीवीपुत्रतस्त्वर्वाक्प्रतिशाखं पृथक्पृथक् ।।
आचार्यभेदाद्भिद्यन्ते वंशा वाजसनेयिनाम् ।। २१ ।। 
इत्युक्तैकात्म्यवाक्यप्रविकचकमला प्राज्यसन्न्यायगन्धा 
काण्डैश्चित्रा षडर्धैर्मधुमुनिखिलकैर्मस्करीन्द्रालिजुष्टा ।।
श्लोकग्रन्थप्रबद्धाऽविषयमितिफला प्रेमसत्सूत्रसूत्रा ।।
माला गङ्गेव शंभुं पदममलमजं वैष्णवं साऽनुयाता ।। २२ ।। 
यत्प्रज्ञोदधियुक्तिशब्दनखजश्रद्धैकसन्नेत्रक-
स्थैर्यस्तम्भमुमुक्षुदुःखितकृपायत्नोत्थबोधामृतम् ।। 
पीत्वा जन्ममृतिप्रवाहविधुरा मोक्षं ययुर्मोक्षिण-
स्तं वन्देऽत्रिकुलप्रसूतममलं वेधोभिधं मद्गुरुम् ।। २३ ।। 
यामस्मद्गुरुरेव वेदशिरसामैकात्म्यतात्पर्यतो 
वृत्तिं सज्जनशंकरीं सुविमलां नानानयोद्द्योतिताम् ।।
चक्रे काण्वसमाश्रितोपनिषदो दुस्तर्कदोषापहां 
श्रद्धामात्रबलेन वार्तिकमिदं तस्याः समासात्कृतम् ।। २४ ।। 
इति श्रीबृहदारण्यकोपनिषद्भाष्यवार्तिके षष्ठाध्यायस्य पञ्चमं ब्राह्मणम् ।। ४ ।। 

इति द्वादशसाहस्रवार्तिकामृतमीरितम् ।।
काण्वारण्यकभाष्यस्य शांकरस्य समासतः ।। १ ।।
श्रीमत्परमहंसपरिव्राजकाचार्य श्रीमच्छकरभगवत्पूज्यपादशिष्य श्रीमत्सुरेश्वराचार्यकृतौ बृहदारण्यकोपनिषद्भाष्यवार्तिकप्र- स्थने षष्ठोऽध्यायः ।।  ६ ।। 
बृहदारण्यकक्रमेणाष्टमोऽध्यायः ।। ८ ।। 






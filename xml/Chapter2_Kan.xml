<?xml version="1.0" encoding="UTF-8"?>
<!DOCTYPE body SYSTEM "brvk.dtd">

<body>
	<div class="chapter" type="adhyaya" id="BRVK_C02">
		<div class="ch_name"> ॥ ದ್ವಿತೀಯೋಽಧ್ಯಾಯಃ ॥ </div>
		<div class="section" type="brahmana" id="BRVK_C02_S01">
			<div class="sname">॥ ಪ್ರಥಮಂ ಬ್ರಾಹ್ಮಣಮ್ ॥</div>
			<div class="verse">ತದ್ಧೇದಮಿತ್ಯವಿಜ್ಞಾತಪ್ರತ್ಯಕ್ತತ್ತ್ವಾದಿದಂ ಜಗತ್ ।।<br />ರಜ್ಜ್ವಾಂ ಸರ್ಪಾದಿವಜ್ಜಾತಂ ನಾಮರೂಪಕ್ರಿಯಾತ್ಮಕಮ್ ।। ೧ ।। </div>
			<div class="verse">ಅನಿಶ್ಚಿತಾ ಯಥಾ ರಜ್ಜುರನ್ಧಕಾರೇ ವಿಕಲ್ಪಿತಾ ।।<br />ಸರ್ಪಧಾರಾದಿಭಿರ್ಭಾವೈಸ್ತದ್ವದಾತ್ಮಾ ವಿಕಲ್ಪಿತಃ ।। ೨ ।। </div>
			<div class="verse">ಅನರ್ಥಹೇತುರಜ್ಞಾನಂ, ತದುತ್ಥಂ ಚಾಖಿಲಂ ಜಗತ್ ।।<br />ಪ್ರತೀಚೋಽನರ್ಥ, ಇತ್ಯಸ್ಮಾದ್ಭೀತೋಽತ್ಯರ್ಥಂ ಮುಮುಕ್ಷತಿ ।। ೩ ।। </div>
			<div class="verse">ಪುರುಷಾರ್ಥೋಽಖಿಲಾನರ್ಥಪ್ರಧ್ವಸ್ತಿಃ ಪ್ರತ್ಯಗಾತ್ಮನಃ ।।<br />ಸಮ್ಯಕ್ತತ್ತ್ವಪರಿಜ್ಞಾನಂ ಪುರುಷಾರ್ಥಸ್ಯ ಕಾರಣಮ್ ।। ೪ ।। </div>
			<div class="verse">ನಿರಸ್ತಾಶೇಷಾನರ್ಥಾಪ್ತಕೃತ್ಸ್ನಾಹ್ಲಾದಸತತ್ತ್ವಕಃ ।।<br />ಸ್ವತೋ ಯತೋಽಯಂ ಸಂಸಾರೀ ತೇನಾಜ್ಞೋ ವಿಪರೀತದೃಕ್ ।। ೫ ।। </div>
			<div class="verse">ಮೋಹಮಾತ್ರಾನ್ತರಾಯತ್ವಾತ್ಪುರುಷಾರ್ಥಸ್ಯ ನಾಪರಮ್ ।।<br />ಅವಿದ್ಯಾಧ್ವಂಸಿನೋ ಬೋಧಾತ್ಕಿಂಚಿತ್ಸಾಧನಮಿಷ್ಯತೇ ।। ೬ ।। </div>
			<div class="verse">ಆತ್ಮೇತ್ಯೇವೇತಿ ವಿದ್ಯಾಯಾಃ ಸೂತ್ರಮಿತ್ಯುದಿತಂ ಪುರಾ ।।<br />ಉಪೋದ್ಧಾತಸ್ತಥಾ ತಸ್ಯ ಪ್ರಾಗುಕ್ತಃ ಸಪ್ರಯೋಜನಃ ।। ೭ ।। </div>
			<div class="verse">ಪ್ರತೀಚಿ ಸಾಕ್ಷಾದ್ವಿಜ್ಞಾತೇ ಜ್ಞೇಯಂ ಸರ್ವಂ ಸಮಾಪ್ಯತೇ ।।<br />ನಿಃಶೇಷತಸ್ತಮೋಧ್ವಸ್ತೇಃ ಪುಮರ್ಥಶ್ಚ ಸಮಾಪ್ಯತೇ ।। ೮ ।। </div>
			<div class="verse">ಯತ ಏವಮತಃ ಪಶ್ಯೇದಾತ್ಮನ್ಯಾತ್ಮಾನಮದ್ವಯಮ್ ।।<br />ಆತ್ಮೈಕೋ ಬ್ರಹ್ಮವಿದ್ಯಾಯಾ ವಿಷಯಃ ಶ್ರುತಿತೋ ಮತಃ ।। ೯ ।। </div>
			<div class="verse">ಅಥ ಯೋಽನ್ಯಾಮಿತಿ ತಥಾಽವಿದ್ಯಾಂ ಚಾನೂದ್ಯ ನಶ್ವರೀಮ್ ।। <br />ಆಽಧ್ಯಾಯಾವಸಿತೇಃ ಕಾರ್ಯಂ ತಸ್ಯಾ ವ್ಯಾಖ್ಯಾತಮಞ್ಜಸಾ ।। ೧೦ ।। </div>
			<div class="verse">ಅಧ್ಯಾತ್ಮಮಧಿಭೂತಂ ಚ ತಥಾ ಚೈವಾಧಿದೈವತಮ್ ।।<br />ಭೂತಂ ಭವದ್ಭವಿಷ್ಯಂ ಚ ಸಾಧ್ಯಂ ಸಾಧನಮೇವ ಚ ।।<br />ಜನಿಮತ್ಸರ್ವಮೇವೇದಮವಿದ್ಯಾಯಾಃ ಸಮುತ್ಥಿತಮ್ ।। ೧೧ ।। </div>
			<div class="verse">ಸಂಕ್ಷಿಪ್ಯ ಚಾಪ್ಯುಪನ್ಯಸ್ತಮಧ್ಯಾಯಾನ್ತೇ ಚ ತತ್ಪುನಃ ।। ೧೨ ।।<br />ತ್ರಯಂ ವಾ ಇದಮಿತ್ಯೇವಂ ರೂಪಂ ನಾಮ ಚ ಕರ್ಮ ಚ ।।<br />ತ್ರಯಸ್ಯಾಪಿ ಚ ಸಂಕ್ಷೇಪೋ ಲಿಙ್ಗದೇಹಾತ್ಮಸಂಹತಿಃ ।। ೧೩ ।। </div>
			<div class="verse">ತ್ರೈಲೋಕ್ಯಾತ್ಮಶರೀರ್ಯೇಷ ವಿಶ್ವರೂಪಃ ಪ್ರಜಾಪತಿಃ ।।<br />ಅನ್ತರ್ಣೀತಾಖಿಲಾನನ್ತದೇವತಃ ಪ್ರಾಣವಿಗ್ರಹಃ ।। ೧೪ ।। </div>
			<div class="verse">ಅವಿಜ್ಞಾತಾತ್ಮತತ್ತ್ವಃ ಸಂಸ್ತದಧ್ಯಸ್ತಾಭಿಮಾನವಾನ್ ।।<br />ಪರಾಕ್ಪ್ರವೃತ್ತೇರ್ವಿರಾತೋ ವಿದ್ಯಾಯಾ ವಿಷಯಸ್ತ್ವಯಮ್ ।। ೧೫ ।। </div>
			<div class="verse">ಸಾಕ್ಷಾತ್ಕೃತಾತ್ಮಭಾವೋಽಯಮೇವಂಲಕ್ಷಣವಸ್ತುನಿ ।।<br />ಶ್ರುತ್ಯೋಪಸ್ಥಾಪ್ಯತೇ ಗಾರ್ಗ್ಯೋ ಬ್ರಹ್ಮವಿದ್ಯಾಭಿಧಿತ್ಸಯಾ ।। ೧೬ ।। </div>
			<div class="verse">ಅಕೃತ್ಸ್ನಬ್ರಹ್ಮವೇದಿತ್ವಾದ್ದೃಪ್ತೋಽಸಾವಲ್ಪಕಸ್ತತಃ ।।<br />ನ ಹಿ ಪೂರ್ಣಪರಿಜ್ಞಾನಃ ಕಶ್ಚಿದ್ದೃಪ್ಯತಿ ನಿರ್ದ್ವಯಃ ।। ೧೭ ।। </div>
			<div class="verse">ಸಮಾಪ್ತಾಶೇಷವಿಜ್ಞೇಯಪುರುಷಾರ್ಥಸ್ತಥಾ ಪರಃ ।।<br />ಅಜಾತಶತ್ರುರೈಕಾತ್ಮ್ಯಾದ್ಗಾರ್ಗ್ಯಾಚಾರ್ಯಃ ಪ್ರಕಲ್ಪತೇ ।। ೧೮ ।। </div>
			<div class="verse">ವ್ಯಾಖ್ಯಾತಾಯಾಮವಿದ್ಯಾಯಾಂ ತದುಚ್ಛಿತ್ತಾವಥಾಧುನಾ ।।<br />ಆತ್ಮೇತ್ಯೇವೇತಿ ಸೂತ್ರಸ್ಯ ವ್ಯಾಖ್ಯಾ ಪ್ರಸ್ತೂಯತೇ ಸ್ಫುಟಾ ।। ೧೯ ।। </div>
			<div class="verse">ಶ್ರುತ್ಯಾ ಗಾರ್ಗ್ಯಾದ್ಯುಪನ್ಯಾಸಶಿಷ್ಯಾಚಾರ್ಯಸ್ವರೂಪಯಾ ।।<br />ಸುಖಾವಬೋಧಸಿದ್ಧ್ಯರ್ಥಮಿಯಮಾಖ್ಯಾಯಿಕೋದಿತಾ ।। ೨೦ ।। </div>
			<div class="verse">ಅನ್ಯೇ ತ್ವತ್ರಾಭಿಸಂಬನ್ಧಮೇವಂ ವ್ಯಾಚಕ್ಷತೇ ಬುಧಾಃ ।।<br />ಸ ಏಷ ಇತ್ಯುಪನ್ಯಸ್ತೋ ವಿಜ್ಞಾನಾತ್ಮಾ ಹಿ ಯಃ ಪುರಾ ।। ೨೧ ।। </div>
			<div class="verse">ಗಾರ್ಗ್ಯಕಾಶ್ಯೇತಿಹಾಸೇನ ವಕ್ಷ್ಯತೇ ತಸ್ಯ ನಿರ್ಣಯಃ ।।<br />ಕರ್ತ್ರ್ಯೋ ಭೋಕ್ತ್ರ್ಯಶ್ಚ ದೇೇಹೇಽಸ್ಮಿನ್ದೇವತಾ ಏವ ನಾಪರಃ ।। <br />ಶ್ರುತಿರ್ಗಾರ್ಗ್ಯಾತ್ಮನಾ ಸೇಯಂ ಪೂರ್ವಪಕ್ಷಮಭಾಷತ ।। ೨೨ ।। </div>
			<div class="verse">ಆತ್ಮನೋಽಸ್ತಿತ್ವಕರ್ತೃತ್ವಭೋಕ್ತೃತ್ವಪ್ರತಿಪತ್ತಯೇ ।। ೨೩ ।। <br />ಶ್ರುತ್ಯಾ ಸಿದ್ಧಾನ್ತಸಿದ್ಧ್ಯರ್ಥಂ ಕಾಶ್ಯರೂಪಂ ಪ್ರಕಲ್ಪಿತಮ್ ।।</div>
			<div class="verse">ನಿಷ್ಫಲತ್ವಾತ್ಸ ಚಾಯುಕ್ತಃ ಪ್ರಕೃತಾನಭಿಸಂಗತೇಃ ।। ೨೪ ।। <br />ದೇವತಾಸ್ತಿತ್ವಪಕ್ಷೇಽಪಿ ಕಿಮಸ್ತಿತ್ವಾದಿ ನೇಷ್ಯತೇ ।।<br />ದೇಹಾದ್ಭಿನ್ನಸ್ಯ ವಿಜ್ಞಾತುರಿಷ್ಟಂ ಚೇನ್ನಿಷ್ಫಲಃ ಶ್ರಮಃ ।। ೨೫ ।। </div>
			<div class="verse">ಅಜ್ಞಾತೈಕಾತ್ಮ್ಯಯಾಥಾತ್ಮ್ಯೋ ಯದಾ ತ್ವಿಹ ವಿವಕ್ಷ್ಯತೇ ।।<br />ಅವಿದ್ಯಾಕಾರ್ಯನಿಷ್ಠಃ ಸಞ್ಶ್ರುತ್ಯಾ ಗಾರ್ಗ್ಯಶರೀರಯಾ ।। ೨೬ ।। </div>
			<div class="verse">ಪೂರ್ವಪಕ್ಷಿತಯಾಽಶೇಷದುಃಖಹೇತೂಪಶಾನ್ತಯೇ ।।<br />ಪೂರ್ವಪಕ್ಷನಿದಾನಚ್ಛಿತ್ಕಾಶ್ಯಃ ಸಿದ್ಧಾನ್ತವಾದ್ಯಪಿ ।। ೨೭ ।। </div>
			<div class="verse">ಶ್ರುತ್ಯೇಹೋತ್ಥಾಪ್ಯತೇಽಶೇಷವೇದಾನ್ತಾರ್ಥಾವಬುದ್ಧಯೇ ।।<br />ಸರ್ವೋಽಪ್ಯೇಷ ತದಾ ಯತ್ನಃ ಫಲವಾನ್ಸ್ಯಾನ್ನ ಚಾನ್ಯಥಾ ।। ೨೮ ।। </div>
			<div class="verse">ಶ್ರದ್ಧಾಚಾರಾದಿವಿಧ್ಯರ್ಥಾ ಯದಿ ವಾಽಽಖ್ಯಾಯಿಕಾ ತ್ವಿಯಮ್ ।।<br />ಯಥೋಕ್ತದರ್ಶನಾಪ್ತಾರ್ಥೋ ನಾನ್ಯದಸ್ತೀತಿ ಭಾವಿತಃ ।।<br />ಅತೋಽತಿದೃಪ್ತೋಽವಿಜ್ಞಾತದರ್ಪಕಾರಣಘಸ್ಮರಃ ।। ೨೯ ।। </div>
			<div class="verse">ಶ್ರದ್ಧಾಲುಂ ವಿತ್ತಸಂಪನ್ನಂ ಶ್ರೇಯೋರ್ಥಿನಮುಪೇತ್ಯ ತು ।।<br />ಬ್ರಹ್ಮ ತೇಽಹಂ ಬ್ರವಾಣೀತಿ ಗಾರ್ಗ್ಯಃ ಕಾಶ್ಯಮಭಾಷತ ।। ೩೦ ।। </div>
			<div class="verse">ನ ಜಾತೋ ನ ಭವಿಷ್ಯೋಽಸ್ತಿ ಶತ್ರುರೈಕಾತ್ಮ್ಯದರ್ಶನಾತ್ ।।<br />ಅಜಾತಶತ್ರುಃ ಕಾಶ್ಯೋಽತೋ ಗಾರ್ಗ್ಯಬುದ್ಧಿವಿರುದ್ಧಧೀಃ ।। ೩೧ ।। </div>
			<div class="verse">ಬ್ರಹ್ಮ ಯಸ್ಮಾತ್ಪರಂ ನಾಸ್ತಿ ನ ಚ ವಸ್ತ್ವನ್ತರಂ ಯತಃ ।।<br />ಬ್ರವಾಣ್ಯುಪಾಸ್ಯಂ ತತ್ತೇಽಹಂ ಸರ್ವಾಪಧ್ವಸ್ತಿಕಾರಣಮ್ ।। ೩೨ ।। </div>
			<div class="verse">ನಾಪೃಷ್ಟ ಇತಿ ನನ್ವೇತದ್ವಿರುದ್ಧಮಕರೋದೃಷಿಃ ।। <br />ಯದ್ಬ್ರಹ್ಮ ತೇ ಬ್ರವಾಣೀತಿ ಹ್ಯಪೃಷ್ಟಃ ಕಾಶ್ಯಮಬ್ರವೀತ್ ।। ೩೩ ।। </div>
			<div class="verse">ದರ್ಪಾದಿದರ್ಶನಾನ್ನೂನಂ ವೇತ್ತ್ಯಕೃತ್ಸ್ನಾತ್ಮದರ್ಶನಮ್ ।। <br />ಕೃತ್ಸ್ನತ್ವಾರ್ಥಮತೋಽಪ್ರಾಕ್ಷೀತ್ಕಾಶ್ಯಂ ಪ್ರಜ್ಞಾಸಮನ್ವಿತಮ್ ।। ೩೪ ।। </div>
			<div class="verse">ಶ್ರದ್ಧಾಲುರಧಿಕಾರೀ ಯೋ ಜಿಜ್ಞಾಸುರ್ವಿನಯಾನ್ವಿತಃ ।।<br />ಅಪೃಷ್ಟೇನಾಪಿ ವಕ್ತವ್ಯಾ ತಸ್ಮೈ ವಿದ್ಯಾ ವಿಪಶ್ಚಿತಾ ।। ೩೫ ।। </div>
			<div class="verse">ಧರ್ಮಾರ್ಥೌ ಯತ್ರ ನ ಸ್ಯಾತಾಂ ಶುಶ್ರೂಷಾ ವಾಽಪಿ ತದ್ವಿಧಾ ।।<br />ತತ್ರ ವಿದ್ಯಾ ನ ವಕ್ತವ್ಯಾ ಶುಭಂ ಬೀಜಮಿವೋಷರೇ ।। ೩೬ ।। </div>
			<div class="verse">ಧರ್ಮಾರ್ಥೌ ಯತ್ರ ಚ ಸ್ಯಾತಾಂ ಶುಶ್ರೂಪಾ ವಾಽಪಿ ತದ್ವಿಧಾ ।। <br />ವಕ್ತವ್ಯಾ ತತ್ರ ವಿದ್ಯೇತಿ ನಿಷೇಧಾದೇವ ಲಿಙ್ಗ್ಯತೇ ।। ೩೭ ।। </div>
			<div class="verse">ನಷ್ಟಾಶ್ವದಗ್ಧರಥವನ್ನ್ಯಾಯಂ ಚಾಽಽಶ್ರಿತ್ಯ ಭೂಮಿಪಮ್ ।।<br />ಪ್ರಾಹ ಮಾನುಷವಿತ್ತಾಢ್ಯಂ ದೈವವಿತ್ತಸಮನ್ವಿತಮ್ ।। ೩೮ ।। </div>
			<div class="verse">ವಿತ್ತದ್ವಯೇನ ಸಂಪನ್ನೋ ಯತೋಽಧಿಕ್ರಿಯತೇ ನರಃ ।।<br />ಸರ್ವಕರ್ಮಸ್ವತೋಽವಾದೀದ್ವಾಲಾಕಿಃ ಕಾಶ್ಯಮನ್ತಿಕಾತ್ ।। ೩೯ ।। </div>
			<div class="verse">ಬ್ರಹ್ಮ ತುಭ್ಯಂ ಬ್ರವಾಣೀತಿವಾಙ್ಭಾತ್ರವ್ಯಾಪೃತಾವಹಮ್ ।।<br />ಗೋಸಹಸ್ರಂ ದದಾಮ್ಯದ್ಯ ವಿನಾಽಪ್ಯೈಕಾತ್ಮ್ಯನಿರ್ಣಯಾತ್ ।। ೪೦ ।। </div>
			<div class="verse">ಗೋಸಹಸ್ರಪ್ರದಾನಸ್ಯ ನಿಮಿತ್ತಂ ಶ್ರುತಿರಭ್ಯಧಾತ್ ।।<br />ಜನಕೋ ಜನಕ ಇತಿ ನಾಮಾಭ್ಯಾಸೋಕ್ತಿತಃ ಸ್ಫುಟಮ್ ।। ೪೧ ।। </div>
			<div class="verse">ಶುಶ್ರೂಷುಂ ಜನಕಂ ಸರ್ವೇ ಜನಾ ದಿತ್ಸನ್ತಮೇವ ಚ ।।<br />ವಿವಕ್ಷವೋಽಭಿಧಾವನ್ತಿ ತಮುದ್ದಿಶ್ಯ ಜಿಘೃಕ್ಷವಃ ।। ೪೨ ।। </div>
			<div class="verse">ಮೌಗ್ಧೀಂ ಪ್ರಸಿದ್ಧಿಮುಲ್ಲಙ್ಘ್ಯ  ಗಾರ್ಗ್ಯೋಽಯಂ ಮಾಮುಪಾಗತಃ।।।।<br />ನೂನಂ ದಿತ್ಸುಂ ಚ ಶುಶ್ರೂಷುಂ ಸಂಭಾವಯತಿ ಮಾಮಪಿ ।। ೪೩ ।। </div>
			<div class="verse">ಆದಿತ್ಯಚಕ್ಷುರ್ಬುದ್ಧಿಸ್ಥಶ್ಚೇತನಃ ಸರ್ವಗೋ ಧ್ರುವಃ ।।<br />ಏತಮೇವ ಸದೋಪಾಸೇ ಬ್ರಹ್ಮೇತಿ ರವಿಮಧ್ಯಗಮ್ ।। ೪೪ ।। </div>
			<div class="verse">ತಥಾ ಬ್ರುವಾಣಂ ತಂ ಗಾರ್ಗ್ಯಂ ಕಾಶ್ಯೋ ಮಾ ಮೇತ್ಯಥೋಚಿವಾನ್ ।।<br />ಕೇವಲೋ ಮತಿಸಂವಾದೋ ಭವದುಕ್ತೆರ್ಮಮಾಭವತ್ ।। ೪೫ ।। </div>
			<div class="verse">ನ ತ್ವಪೂರ್ವಾರ್ಥವಿಜ್ಞಾನಂ ಪ್ರತಿಜ್ಞಾತಂ ಯಥಾ ತ್ವಯಾ ।।<br />ಮಾ ವೋಚೋಽತೋ ಯತೋ ವೇಗ್ನಿ ವಿನಾಽಪಿ ವಚನಾತ್ತವ ।। ೪೬ ।। </div>
			<div class="verse">ನಿಷೇಧಾಭ್ಯಾಸೋ ಮಾ ಮೇತಿ ಜ್ಞಾತಬ್ರಹ್ಮಪ್ರವಾದಿನಃ ।।<br />ಆಬಾಧಿತಧಿಯಾಽಭ್ಯಸ್ತೋ ಗಾರ್ಗ್ಯಸ್ಯಾನುಕ್ತಿಕಾರಣಾತ್ ।। ೪೭ ।। </div>
			<div class="verse">ಸುಪ್ರಸಿದ್ಧಂ ಯದಸ್ಮಾಕಂ ತ್ವಚ್ಛಾಸನಮೃತೇಽಪಿ ತತ್ ।।<br />ನಾಪೇಕ್ಷತೇ ಭವದ್ವಾಕ್ಯಂ ಸಿದ್ಧ್ಯರ್ಥಂ ಪ್ರಾಕ್ಪ್ರಸಿದ್ಧಿತಃ ।। ೪೮ ।। </div>
			<div class="verse">ತದುಪಾಸಾಂ ನ ವೇದ್ಮೀತಿ ಮಾ ಚ ಶಙ್ಕಾಂ ಕೃಥಾ ಯತಃ ।।<br />ಉಪಾಸನಂ ಚ ವೇದ್ಮ್ಯಸ್ಯ ಗುಣಂ ತತ್ಫಲಮೇವ ಚ ।। ೪೯ ।। <br />ಅತೀತ್ಯ ಸರ್ವಭೂತಾನಿ ಪ್ರಾಧಾನ್ಯೇನ ಸ್ಥಿತೋ ಯತಃ ।। ೫೦ ।।</div>
			<div class="verse">ಅತಿಷ್ಠಾ ಇತಿ ನಾಮಾಸ್ಯ ತೇನಾಽಽದಿತ್ಯಾತ್ಮನೋಽಭವತ್ ।।<br />ಚಕ್ಷುರುದ್ದೀಪ್ತಿಮತ್ತ್ವಾಚ್ಚ ರಾಜೇತ್ಯೇಷೋಽಭಿಧೀಯತೇ ।। ೫೧ ।। </div>
			<div class="verse">ಸ ಯ ಏತಂ ಯಥೋದ್ದಿಷ್ಟಮುಪಾಸ್ತೇಽಹರ್ನಿಶಂ ನರಃ ।।<br />ಯಥೋಪಾಸನಮೇವಾಸ್ಯ ಫಲಂ ಭವತಿ ನಾನ್ಯಥಾ ।। ೫೨ ।। </div>
			<div class="verse">ಮತಿಸಂವಾದದೋಷೇಣ ಕಾಶ್ಯೇನೋತ್ಸಾರಿತೇ ರವೌ ।।<br />ಗಾರ್ಗ್ಯೋ ಬ್ರಹ್ಮಾನ್ತರಂ ರಾಜ್ಞೇ ಪ್ರವಕ್ತುಮುಪಚಕ್ರಮೇ ।। ೫೩ ।। </div>
			<div class="verse">ಚನ್ದ್ರೇ ಮನಸಿ ಬುದ್ಧೌ ಚ ಬ್ರಹ್ಮೋಪಾಸೇಽಹಮದ್ವಯಮ್ ।।<br />ಭಾನುಮಣ್ಡಲತೋ ಯಸ್ಮಾದ್ದ್ವಿಗುಣ ಚನ್ದ್ರಮಣ್ಡಲಮ್ ।।<br />ಬೃಹನ್ನಿತಿ ತತಶ್ಚನ್ದ್ರಃ ಪ್ರಮಾಣೇನಾಭಿಧೀಯತೇ ।। ೫೪ ।। </div>
			<div class="verse">ಅಮ್ಭೋಽತಿಪಾಣ್ಡರಂ ವಾಸೋ ಯಸ್ಮಾಚ್ಚನ್ದ್ರಾಭಿಮಾನಿನಃ ।।<br />ತಸ್ಮಾತ್ಪಾಣ್ಡರವಾಸಾಃ ಸ್ಯಾತ್ಸೋಮಃ ಸೌಮ್ಯತ್ವಕಾರಣಾತ್ ।। ೫೫ ।।</div>
			<div class="verse">ಜ್ಯೋತ್ಸ್ನಯಾ ರಾಜತೇಽತ್ಯರ್ಥಂ ಸೋಮೋ ಬ್ರಾಹ್ಮಣರಾಜತಃ ।।<br />ಸೋಮೋ ರಾಜೇತ್ಯೇತೋ ವಕ್ತಿ ತದುಪಾಸವಿಧಿತ್ಸಯಾ ।। ೫೬ ।। </div>
			<div class="verse">ತುಲ್ಯಾಭಿಧಾನಧರ್ಮತ್ವಾಲ್ಲತಾ ಸೋಮೋಽಪಿ ಗೃಹ್ಯತೇ ।।<br />ಉಭಯೋರ್ದೇವತೈಕತ್ವಾದುಪಾಸ್ಯಂ ತೇನ ತದ್ದ್ವಯಮ್ ।। ೫೭ ।। </div>
			<div class="verse">ಏಷೈಕಾ ದೇವತಾ ವಿಭ್ವೀ ಪ್ರತ್ಯೇಕಾರ್ಥಾವಸಾಯಿನೀ ।।<br />ಭೋಕ್ತ್ರೀ ಕರ್ತ್ರೀ ಚ ಸರ್ವತ್ರ ತಸ್ಯಾ ಭೋಜ್ಯಮತೋಽಪರಮ್ ।। ೫೮ ।। </div>
			<div class="verse">ಬ್ರಹ್ಮೈಷಾ ಸರ್ವಸಂವ್ಯಾಪ್ತೇರಾತ್ಮೇತ್ಯೇತಾಮುಪಾಸ್ಮಹೇ ।।<br />ವ್ಯಾಖ್ಯಾ ತುಲ್ಯೈವ ವಿಜ್ಞೇಯಾ ಸರ್ವವಾಕ್ಯೇಷು ಪೂರ್ವವತ್ ।। ೫೯ ।। </div>
			<div class="verse">ಗುಣೋ ಯತ್ರ ಹಿ ಯಃ ಪುಂಸೋ ನಾಮ್ನಾ ಸಂಭಾವ್ಯತೇಽತ್ರ ತು ।।<br />ಫಲಂ ತದೇವ ತಸ್ಯ ಸ್ಯಾತ್ಸರ್ವವಾಕ್ಯೇಷು ನಿರ್ಣಯಃ ।। ೬೦ ।। </div>
			<div class="verse">ಭಾನುಚನ್ದ್ರಮಸೋಸ್ತೇಜೋ ಜಲದೈರಭಿಭೂಯತೇ ।।<br />ವಿದ್ಯುತ್ತತ್ರಾಪ್ಯತಿತರಾಂ ತೇಜಸ್ವೀ ತೇನ ವಿದ್ಯುತಿ ।। ೬೧ ।। </div>
			<div class="verse">ಖಣ್ಡಶೋ ನ ಯಥಾ ಮೂರ್ತಂ ಖಂ ಪೂರ್ಣಂ ಚಾಪ್ರವರ್ತನಾತ್ ।।<br />ಅಪ್ರವರ್ತ್ಯಕ್ರಿಯಾವತ್ಸ್ಯುರ್ವ್ಯೋಮ್ನಿ ಸರ್ವಾಃ ಪ್ರವೃತ್ತಯಃ ।। ೬೨ ।। </div>
			<div class="verse">ಜಿಷ್ಣುಃ ಸ್ಯಾಜ್ಜಯಶೀಲತ್ವಾಜ್ಜೀಯತೇ ನ ಪರೈರ್ಯತಃ ।।<br />ಅಪರಾಜಿಷ್ಣುರಿತ್ಯೇವಂ ತಸ್ಮಾದೇವಾಭಿಧೀಯತೇ ।। ೬೩ ।। </div>
			<div class="verse">ಅನ್ಯತೋ ಮಾತೃತೋ ಜಾತಾ ಅನ್ಯತಸ್ತ್ಯಾ ಉದಾಹೃತಾಃ ।।<br />ಅಪ್ಯನ್ಯತಸ್ತ್ಯಜಾಯೀ ಸ್ಯಾತ್ಸಾಪತ್ನಭ್ರಾತೃಮರ್ದನಃ ।। ೬೪ ।। </div>
			<div class="verse">ಜಿಷ್ಣುರಿನ್ದ್ರಗುಣೋಪಾಸ್ತೇರ್ವೈಕುಣ್ಠಗುಣತಃ ಪರಃ।।।।<br />ಸೇನಾಽಪರಾಜಿತೇತ್ಯಸ್ಮಾತ್ಸಪತ್ನಾನಾಂ ಪರಾಜಯಃ ।। ೬೫ ।। </div>
			<div class="verse">ಅಭ್ಯಾಹಿತಮಪಿ ಜಗತ್ಸಹತೇಽಗ್ನಿರ್ಯತಸ್ತತಃ ।।<br />ಭಸ್ಮಸಾತ್ಕರಣಾದುಕ್ತೋ ವಿಷಾಸಹಿರಿತೀಶ್ವರೈಃ ।। ೬೬ ।। </div>
			<div class="verse">ಅಪ್ಸು ರೇತಸಿ ಬುದ್ಧೌ ಚ ಪುರುಷಂ ಬ್ರಹ್ಮ ಚೇತನಮ್ ।।<br />ಉಪಾಸ ಏತಮಿತ್ಯುಕ್ತಃ ಕಾಶ್ಯಃ ಪ್ರತ್ಯಾಹ ಪೂರ್ವವತ್ ।। ೬೭ ।। </div>
			<div class="verse">ಪ್ರತಿಬಿಮ್ಬೋದಯಃ ಕಾರ್ಯಂ ಪ್ರತಿರೂಪಂ ಯತಸ್ತತಃ ।।<br />ಪ್ರತಿರೂಪ ಉಪಾಸ್ಯೋಽಪ್ಸು ಫಲಮಪ್ಯಸ್ಯ ತಾದೃಶಮ್ ।। ೬೮ ।। </div>
			<div class="verse">ಅನ್ವರ್ಥೇ ಪ್ರತಿಶಬ್ದೋಽಯಂ ಫಲಸ್ಯ ಪುರುಷಾರ್ಥತಃ ।।<br />ಪ್ರಾತಿಲೋಮ್ಯೇನ ತು ಜ್ಞೇಯೋ ಹ್ಯನರ್ಥಃ ಸ್ಯಾತ್ತಥಾ ಸತಿ ।। ೬೯ ।। </div>
			<div class="verse">ಶ್ರುತಿಸ್ಮೃತಿಸದಾಚಾರಾನ್ಪ್ರತಿ ಯಃ ಸತತೋದ್ಯತಃ ।।<br />ಪ್ರತಿಶ್ರುತ್ಯಾದಿರೂಪತ್ವಾತ್ಪ್ರತಿರೂಪಸ್ತತೋಽಸ್ತು ಸಃ ।। ೭೦ ।। </div>
			<div class="verse">ರೋಚಿಪ್ಣೂಪನಿಪತ್ಕಾನ್ತಮಾದರ್ಶಾಕ್ಷಾದಿಬುದ್ಧಿಷು ।।<br />ಉಪಾಸ ಇತ್ಯಭಿಹಿತೇ ಕಾಶ್ಯಃ ಪ್ರತ್ಯಾಹ ಪೂರ್ವವತ್ ।। ೭೧ ।। </div>
			<div class="verse">ಯತ್ರೋಪಾಸ್ಯಬಹುತ್ವಂ ಸ್ಯಾತ್ಫಲಂ ತತ್ರ ಪ್ರಜಾಸ್ವಪಿ ।।<br />ಶತಹ್ರದಾದರ್ಶಾದ್ಯರ್ಥಾ ಬಹವಸ್ತೇ ಪ್ರಸಿದ್ಧಿತಃ ।। ೭೨ ।। </div>
			<div class="verse">ಫಲಂ ಯದ್ಗುಣಕಂ ಯತ್ರ ತದ್ಗುಣಂ ಸ್ಯಾದುಪಾಸನಮ್ ।।<br />ಫಲಾನುಮಾನತಸ್ತತ್ರ ನ ಫಲಂ ಹ್ಯನುಪಾಸಿತಮ್ ।। ೭೩ ।। </div>
			<div class="verse">ಗಚ್ಛನ್ತಮನು ಯಃ ಶಬ್ದೋ ಬಹಿರ್ವಚ್ಛೂಯತೇಽಧ್ವನಿ ।।<br />ಅಧ್ಯಾತ್ಮಂ ದೈಹಿಕೇ ಶಬ್ದೇ ಬುದ್ಧೌ ಚೇತಿ ವಿನಿರ್ದಿಶೇತ್ ।। ೭೪ ।। </div>
			<div class="verse">ಪುಂಸೋಽಭಿಧಾವತಸ್ತೂರ್ಣಂ ದೇಹದೇಶೈಃ ಸಮಾಹತಃ ।।<br />ಪ್ರಾಣೋ ವೃತ್ತಿವಿಶೇಷೇಣ ಬಹಿರ್ವತ್ಕುರುತೇ ಧ್ವನಿಮ್ ।। ೭೫ ।।</div>
			<div class="verse">ವೃತ್ತಿಕ್ಷೇಪಾದಸುರಯಮಾಯುಷಶ್ಚ ತದಾಶ್ರಿತೇಃ ।।<br />ಶತಾಯುರೇವ ಭವತಿ ಮ್ರಿಯತೇ ನಾಪಮೃತ್ಯುನಾ ।। ೭೬ ।। </div>
			<div class="verse">ದಿಕ್ಷು ದ್ವಿತೀಯೋಽನಪಗಃ ಸದ್ವಿತೀಯಃ ಸದೈವ ಸಃ ।।<br />ದುಃಸಂಭಾವ್ಯಾ ಹಿ ಪೂರ್ವಾ ದಿಙ್ಭುಕ್ತ್ವಾಽಽಶಾಂ ಪಶ್ಚಿಮಾಂ ಜನೈಃ ।। ೭೭ ।। </div>
			<div class="verse">ಸಾಧುಭೃತ್ಯಪರೀವಾರಃ ಸರ್ವದೋಪಾಸಕೋ ಭವೇತ್ ।।<br />ಪುತ್ರಾದಿಗಣಸಂತಾನಸ್ಥೈರ್ಯಮೇವ ಸದಾ ಭವೇತ್ ।। ೭೮ ।। </div>
			<div class="verse">ಛಾಯಾಮಯೇ ತಥಾಽಜ್ಞಾನೇ ಬುದ್ಧೌ ಚೈಕೈವ ದೇವತಾ ।।<br />ಮೃತ್ಯುಕಾಲಾತ್ಪುರಾ ನಾಸ್ಯ ವ್ಯಾಧಿರಪ್ಯುಪಸರ್ಪತಿ ।। ೭೯ ।। </div>
			<div class="verse">ವಿರಾಡಾತ್ಮನಿ ದೇಹೇ ಚ ಬುದ್ಧಾವಿತ್ಯಾದಿ ಪೂರ್ವವತ್ ।।<br />ಆತ್ಮನ್ವೀತಿ ಚ ವಶ್ಯಾತ್ಮಾ ಪ್ರಜಾ ಚಾಪಿ ಶಮಾನ್ವಿತಾ ।। ೮೦ ।। </div>
			<div class="verse">ವ್ಯಸ್ತಾನಾಂ ಪೂರ್ವಮುದ್ದೇಶಃ ಸಮಸ್ತಾನಾಂ ತ್ವಿಹೋದಿತಃ ।।<br />ವಿವಕ್ಷಾವಸಿತಿರ್ಗಾರ್ಗೀ ತಥಾ ಸತ್ಯುಪಪದ್ಯತೇ ।। ೮೧ ।। </div>
			<div class="verse">ಪ್ರತ್ಯಾಖ್ಯಾತೋಪದೇಶಃ ಸನ್ಸಂವಾದೇನ ಪುನಃ ಪುನಃ ।।<br />ಬ್ರಹ್ಮಾನ್ಯದನ್ಯದವದದಾತ್ಮನ್ವೀತ್ಯನ್ತಮಾದರಾತ್ ।। ೮೨ ।। </div>
			<div class="verse">ವಿಶೇಷಾಣಾಮನನ್ತತ್ವಾತ್ಸಮಸ್ತಂ ಬ್ರಹ್ಮ ಸೋಽವದತ್ ।।<br />ತಸ್ಮಿನ್ನಪಿ ನಿಷಿದ್ಧೇಽಥ ತೂಷ್ಣೀಂ ಗಾರ್ಗ್ಯೋ ಬಭೂವ ಹ ।। ೮೩ ।। </div>
			<div class="verse">ಯತ್ಕೃತ್ಸ್ನಂ ಬ್ರಹ್ಮ ಪೂರ್ವೋಕ್ತಂ ತದೇವೇದಮವಿದ್ಯಯಾ ।।<br />ಏಕಧಾಽನೇಕಧಾ ಮೂಢೈಃ ಕಲ್ಪ್ಯತೇ ರಜ್ಜುಸರ್ಪವತ್ ।। ೮೪ ।। </div>
			<div class="verse">ಅವಾಕ್ಶಿರಸ್ಕಮಾಲೋಕ್ಯ ನೃಪೋ ಗಾರ್ಗ್ಯಮನುತ್ತರಮ್ ।।<br />ಏತಾವದಿತಿ ತಂ ಪ್ರಾಹ ಶೇಪಾಶಙ್ಕಾನಿವೃತ್ತಯೇ ।। ೮೫ ।। </div>
			<div class="verse">ನಿಗೃಹ್ಯಮಾಣಯೋಗೇ ಚ ಪ್ಲುತಿಮತ್ರ ವಿನಿರ್ದಿಶೇತ್ ।।<br />ಬ್ರಹ್ಮ ಬ್ರವಾಣೀತ್ಯಾತ್ಥ ತ್ವಮೇತಾವದ್ಬ್ರಹ್ಮ ತಚ್ಚ ತೇ ।। ೮೬ ।। </div>
			<div class="verse">ಅಜ್ಞಾತೇ ಜಗದಜ್ಞಾತಂ ಜ್ಞಾತೇ ಜ್ಞಾತಂ ಚ ಯತ್ರ ತತ್ ।।<br />ತದೇವ ಬ್ರಹ್ಮ ಪೂರ್ಣತ್ವಾನ್ನ ತ್ವದುಕ್ತಮಕೃತ್ಸ್ನತಃ ।। ೮೭ ।। </div>
			<div class="verse">ಅವ್ಯಾವೃ್ತ್ತಾನನುಗತಸ್ವತಃ ಸಿದ್ಧಾತ್ಮವಸ್ತುನಿ ।।<br />ಮುಖ್ಯಾರ್ಥೋ ಬ್ರಹ್ಮಶಬ್ದಃ ಸ್ಯಾನ್ನ ತ್ವದುಕ್ತೇಽತಥಾತ್ವತಃ ।। ೮೮ ।। </div>
			<div class="verse">ಯಸ್ಮಾದೇವಮತೋ ಗಾರ್ಗ್ಯಮೇತಾವದ್ಧೀತಿವಾದಿನಮ್ ।।<br />ನೃಪೋ ನೈತಾವತೇತ್ಯಾಹ ಬ್ರಹ್ಮತ್ವಾಸಂಭವಂ ಸ್ಫುಟಮ್ ।। ೮೯ ।।</div>
			<div class="verse">ಅಜ್ಞಾತಬ್ರಹ್ಮತತ್ತ್ವಸ್ಯ ದುಃಸಂಭಾವ್ಯಮಿದಂ ವಚಃ ।।<br />ನೈತಾವತೇತಿ ಬ್ರಹ್ಮಾತಃ ಕಾಶ್ಯೋ ವೇತ್ತೀತಿ ಲಿಙ್ಗ್ಯತೇ ।। ೯೦ ।। </div>
			<div class="verse">ಗಾರ್ಗ್ಯೋಽನುಮಾಯ ರಾಜ್ಞೋಽಥ ಪ್ರಾವೀಣ್ಯಂ ಬ್ರಹ್ಮವೇದನೇ ।।<br />ಉಪಾಯಾನೀತ್ಯುವಾಚೇಮಂ ಪರಬ್ರಹ್ಮಾವಬುದ್ಧಯೇ ।। ೯೧ ।। </div>
			<div class="verse">ಪರಂ ಬ್ರಹ್ಮ ವಿಜಿಜ್ಞಾಸುರುಪೇತೋಽಸ್ಮ್ಯಹಮಾದರಾತ್ ।।<br />ಅನುಶಾಧಿ ಯಥಾತತ್ತ್ವಮಿತ್ಯೇವಂವಾದಿನಂ ನೃಪಃ ।। ೯೨ ।। </div>
			<div class="verse">ಕ್ಷತ್ರ್ರಿಯಂ ಬ್ರಾಹ್ಮಣೋ ಜಾತ್ಯಾ ಯದುಪೇಯಾದನಾಪದಿ ।।<br />ಪ್ರತಿಲೋಮಮಿದಂ ವೃತ್ತಂ ಧರ್ಮಶಾಸ್ರೈರ್ನಿಷಿದ್ಧತಃ ।। ೯೩ ।। </div>
			<div class="verse">ಯೋಗಕ್ಷೇಮಫಲಾರ್ಥಾಯ ಗಮನಂ ನ ನಿಪಿಧ್ಯತೇ ।।<br />ಬ್ರಹ್ಮ ಮೇ ವಕ್ಷ್ಯತೀತ್ಯರ್ಥಂ ನಿಷಿದ್ಧಂ ನೃಪಸರ್ಪಣಮ್ ।। ೯೪ ।। </div>
			<div class="verse">ಅತೋಽನುಪೇತಮೇವ ತ್ವಾಂ ಕರವಿನ್ಯಸ್ತಬಿಲ್ವವತ್ ।।<br />ಬ್ರಹ್ಮ ವಿಜ್ಞಾಪಯಿಷ್ಯಾಮಿ ಯಜ್ಜ್ಞಾನೇ ಸರ್ವವಿದ್ಭವೇತ್ ।। ೯೫ ।। </div>
			<div class="verse">ಇತ್ಯುಕ್ತ್ವಾ ತಮಥೋ ಪಾಣೌ ಗೃಹೀತ್ವೋತ್ಥಿತವಾನ್ನೃಪಃ ।।<br />ಆಜಗ್ಮತುಶ್ಚ ತೌ ಸುಪ್ತಂ ನರಂ ಕಾರ್ಯವಿವಕ್ಷಯಾ ।। ೯೬ ।। </div>
			<div class="verse">ಗಾರ್ಗ್ಯೋಕ್ತಬ್ರಹ್ಮಾಭೋಕ್ತೃತ್ವಂ ತಥಾಽಮೀಫಾಮನಾತ್ಮತಾಮ್ ।।<br />ಬಾಲಾಕೇರ್ಬೋಧಯಿಷ್ಯಾಮೀತ್ಯತಃ ಸುಪ್ತಮಗಾನ್ನೃಪಃ ।। ೯೭ ।। </div>
			<div class="verse">ದೇವತಾನಾಮಭಿಃ ಕಾಶ್ಯೋ ಗತ್ವಾ ಸುಪ್ತಂ ಯಥೋದಿತೈಃ ।।<br />ಆಮನ್ತ್ರಯಾಂ ತದಾ ಚಕ್ರೇ ಬೃಹನ್ನಿತ್ಯೇವಮಾದಿಭಿಃ ।। ೯೮ ।। </div>
			<div class="verse">ಸಂಬೋಧ್ಯಮಾನೋಽಪಿ ತಥಾ ಸುಪ್ತೋ ನೈವೋದಬುಧ್ಯತ ।। <br />ಯತೋಽತೋ ಗಾರ್ಗ್ಯಾಭಿಮತೋ ನ ಭೋಕ್ತೋತ್ಯವಗಮ್ಯತೇ ।। ೯೯ ।। </div>
			<div class="verse">ಜಾಗ್ರತ್ಕಾಲಂ ಪರಿತ್ಯಜ್ಯ ಸುಪ್ತಂ ಕಿಮಿತಿ ಜಗ್ಮತುಃ ।।<br />ಸ್ಪಷ್ಟತಾ ಸರ್ವಭಾವಾನಾಂ ಜಾಗ್ರತ್ಕಾಲೇ ಹಿ ಲಕ್ಷ್ಯತೇ ।। ೧೦೦ ।। </div>
			<div class="verse">ಪ್ರಾಣಾನಾಂ ದೇವತಾನಾಂ ಚ ಪುರುಷಸ್ಯ ಚ ಸಂಕರಾತ್ ।।<br />ಬೋಧೇ ನ ಶಕ್ಯತೇ ಕರ್ತುಂ ವಿವೇಕೋ ಭೋಕ್ತೃಭೋಜ್ಯಯೋಃ ।। ೧೦೧ ।। </div>
			<div class="verse">ಭೋಕ್ತೃತ್ವಮೇವ ಪುಂಸೋಽಸ್ತಿ ಭೋಜ್ಯತ್ವಂ ನ ಮನಾಗಪಿ ।। <br />ಕಾಶ್ಯಾಭಿಪ್ರಾಯತೋಽನಸ್ಯ ಭೋಜ್ಯತೈವ ನ ಭೋಕ್ತೃತಾ ।। ೧೦೨ ।। </div>
			<div class="verse">ಸಂಕೀರ್ಣತ್ವಾದಶಕ್ಯಃ ಸ್ಯಾತ್ಪ್ರಬೋಧೇ ಭೋಕ್ತೃಭೋಜ್ಯಯೋಃ ।।<br />ಕರ್ತುಂ ವಿವೇಕೋಽತೋ ಯಾತಃ ಸುಪ್ತಂ ಪುರುಷಮಾದರಾತ್ ।। ೧೦೩ ।। </div>
			<div class="verse">ತಸ್ಮಾದ್ಯದ್ಯಪಿ ಸಾಂನಿಧ್ಯಂ ಪ್ರಾಣಾದೀನಾಂ ಪ್ರಜಾಗರೇ ।।<br />ಸಂಕೀರ್ಣತ್ವಾನ್ಮಿಥಸ್ತೇಷಾಂ ದುಃಶಕಂ ತದ್ವಿವೇಚನಮ್ ।। ೧೦೪ ।। </div>
			<div class="verse">ಆತ್ಮನಃ ಪ್ರೋಷಿತತ್ವಾತ್ತು ಭೋಗೋಽಸ್ಮೈ ನ ಪ್ರಯುಜ್ಯತೇ ।।<br />ಉದಾಸತೇಽಖಿಲಾಃ ಸುಪ್ತೇ ದೇವತಾಃ ಕರಣೈಃ ಸಹ ।। ೧೦೫ ।। </div>
			<div class="verse">ಜಾಗ್ರದ್ಭೋಗಪ್ರಯುಕ್ತಸ್ಯ ಕರ್ಮಣಃ ಪ್ರಕ್ಷಯಾತ್ತದಾ ।।<br />ಶೇರತೇ ಕರಣಾನ್ಯಸ್ಯ ಸಹ ಭೋಕ್ತ್ರಾಽಽತ್ಮನಾ ಽಽತ್ಮನಿ ।। ೧೦೬ ।। </div>
			<div class="verse">ಪ್ರಾಣ ಏಕಸ್ತು ಜಾಗರ್ತಿ ಭೋಕ್ತಾ ಯೋ ಗಾರ್ಗ್ಯಸಂಮತಃ ।।<br />ಪ್ರಾಣೇನ ರಕ್ಷನ್ನಿತಿ ಚ ತಥೋದರ್ಕೇ ಪ್ರವಕ್ಷ್ಯತೇ ।। ೧೦೭ ।। </div>
			<div class="verse">ಪ್ರಾಣಾಗ್ನಯ ಇತಿ ಸ್ಪಷ್ಟಂ ತಥಾಽನಸ್ತಮಿತಶ್ರುತೇಃ ।।<br />ಅಶ್ರಾನ್ತಃ ಪ್ರಾಣ ಏವಾತೋ ಜಾಗರ್ತ್ಯತ್ರ ದಿವಾನಿಶಮ್ ।। ೧೦೮ ।। </div>
			<div class="verse">ಯಥಾ ಜಾಗ್ರದವಸ್ಥಾಯಾಂ ಭೋಕ್ತಾ ಪ್ರಾಣಃ ಪುರಾಽಭವತ್ ।।<br />ಸ್ವಪ್ನೇಽಪ್ಯೇಷ ತಥೈವಾಽಽಸ್ತೇ ಬೋದ್ಧಾ ಚೇದ್ಬುಧ್ಯತಾಮಯಮ್ ।। ೧೦೯ ।। </div>
			<div class="verse">ಪ್ರಣಸ್ಯೇನ್ದೋಸ್ತಥಾ ಚಾಪಾಂ ತ್ರ್ಯನ್ನಾತ್ಮಾವಿಷ್ಕೃತೌ ಯತಃ ।। <br />ಐಕ್ಯಮುಕ್ತಮತಃ ಪ್ರಾಣೋ ಬೋಧ್ಯತೇ ಚನ್ದ್ರನಾಮಭಿಃ ।। ೧೧೦ ।। </div>
			<div class="verse">ಬೃಹನ್ನಿತ್ಯೇವಮಾದೀನಿ ಸನ್ತು ಚೇಹೋಪಲಕ್ಷಣಮ್ ।।<br />ಅನುಕ್ತದೇವತಾನಾಮ್ನಾಂ ಸಾಮರ್ಥ್ಯಾತ್ತದ್ಗ್ರಹೋಽಥವಾ ।। ೧೧೧ ।। </div>
			<div class="verse">ಯದಿ ಭೋಕ್ತಾ ಭವೇತ್ಪ್ರಾಣೋ ಜಾಗ್ರದ್ವಚ್ಛಬ್ದಮಾಗತಮ್ ।।<br />ಅಶ್ರೋಷ್ಯತ್ಸ ನ ಚೇದ್ಭೋಕ್ತಾ ನಾಶ್ರೋಷ್ಯದುಪಲಾದಿವತ್ ।। ೧೧೨ ।।</div>
			<div class="verse">ನನು ಸುಪ್ತೇಽಪಿ ಪುಂಸ್ಯಸ್ಮಿನ್ಬೋಧಿತಃ ಸನ್ಸ್ವನಾಮಭಿಃ ।।<br />ಭೋಕ್ತೈವ ಭೋತ್ಸ್ಯತೇ ಶಬ್ದಂ ನ ತ್ವಭೋಕ್ತಾ ಪರೋ ಜಡಃ ।। ೧೧೩ ।। <br />ನೈವಾತೋಽಪಿ ವಿವೇಕಃ ಸ್ಯಾದುತ್ಥಿತಃ ಕೋಽನಯೋರ್ದ್ವಯೋಃ ।। ೧೧೪ ।। </div>
			<div class="verse">ನೈವಂ ಗಾರ್ಗೀಯಪಕ್ಷಸ್ಯ ವಿಶೇಷಾವಧೃತೇಃ ಸದಾ ।।<br />ಅಜಾತಶತ್ರ್ವಭಿಪ್ರೇತಬ್ರಹ್ಮಣಃ ಪ್ರಾಕ್ಪ್ರಮಾಣತಃ  ।। ೧೧೫ ।। </div>
			<div class="verse">ಯೋಽನಸ್ತಮಿತ ಏಕೋಽತ್ರ ವಾಗಾದ್ಯಸ್ತಮಯೇಽಮೃತಃ  ।।<br />ಇನ್ದ್ರೋಽಸಪತ್ನೋಽಬ್ದೇಹಶ್ಚ ನಾಮರೂಪಸಮಾವೃತಃ ।। ೧೧೬ ।। </div>
			<div class="verse">ಅಧ್ಯಾತ್ಮಾದ್ಯಖಿಲಂ ವಿಶ್ವಂ ಸಂವ್ಯಾಪ್ಯ ಸಮವಸ್ಥಿತಃ ।।<br />ಓತಂ ಪ್ರೋತಂ ಜಗದ್ಯಸ್ಮಿನ್ನರನಾಭಿನಿದರ್ಶನಾತ್ ।। ೧೧೭ ।। </div>
			<div class="verse">ಕುರ್ವಾಣಸ್ತುಮುಲಂ ಶಬ್ದಂ ಸ್ವವ್ಯಾಪಾರಮಶೇಷತಃ ।।<br />ಕುರ್ವಾಣ ಏವ ಸ್ವಪ್ನೇಽಪಿ ಪ್ರಾಣ ಆಸ್ತೇ ಪ್ರಬೋಧವತ್ ।। ೧೧೮ ।। </div>
			<div class="verse">ನ ಚ ಭೋಕ್ತ್ರನ್ತರಂ ಪ್ರಾಣಾದ್ಗಾಗೆರ್ಯೇಣೇಹಾಭ್ಯುಪೇಯತೇ ।।<br />ತತ್ಕಾಲೇ ಭಿನ್ನಕಾಲೇ ವಾ ಪ್ರಾಣಾದನ್ಯಸ್ಯ ಭೋಜ್ಯತಃ ।। ೧೧೯ ।। </div>
			<div class="verse">ತಸ್ಮಾದವಶ್ಯಂ ಬೋದ್ಧವ್ಯಂ ಬೋಧ್ಯಂ ಸಾಕ್ಷಾದುಪಸ್ಥಿತಮ್ ।।<br />ಪ್ರಾಣೇನ ಬೋದ್ಧೃರೂಪತ್ವಾದ್ದಾಹ್ಯಂ ದಗ್ಧಾ ಯಥಾ ದಹೇತ್ ।। ೧೨೦ ।। </div>
			<div class="verse">ನ ಚಾಸೌ ಬೋಧ್ಯಮಾನೋಽಪಿ ಪ್ರತ್ಯಬುಧ್ಯತ ನಾಮ ತತ್ ।। <br />ಪ್ರಾಣೋಽಭೋಕ್ತಾ ತತಃ ಸಿದ್ಧಃ ಸ್ವನಾಮಾಪ್ರತಿಬೋಧನಾತ್ ।। ೧೨೧ ।। </div>
			<div class="verse">ಸ್ವಾಖ್ಯಾವಿಶೇಪಸಂಬನ್ಧಾಗ್ರಹಣಾಚ್ಚೇನ್ನ ಬುದ್ಧವಾನ್ ।। <br />ಅಗ್ರಹಾಸಂಭವಾನ್ನೈವಂ ಸರ್ವಜ್ಞಾ ದೇವತಾ ಯತಃ ।। ೧೨೨ ।। </div>
			<div class="verse">ತ್ವತ್ಪಕ್ಷೇಽಪ್ಯಗ್ರಹೋ ದೋಷಸ್ತುಲ್ಯಶ್ಚೇದಿತಿ ಚೋದ್ಯತೇ ।।<br />ನೈವಂ ಕೃತ್ಸ್ನಾಭಿಮಾನಿತ್ವಾದೇಕದೇಶಾನಹಂಕೃತೇಃ ।। ೧೨೩ ।। </div>
			<div class="verse">ಅಙ್ಗುಲ್ಯಾದ್ಯಭಿಧಾನೋಕ್ತೌ ನ ಹಿ ತದ್ವಾನ್ಪ್ರಬುಧ್ಯತೇ ।।<br />ಕೃತ್ಸ್ನದೇಹಾಭಿಮಾನ್ಯೇವಂ ನೈಕದೇಹಾಭಿಮಾನಭುಕ್ ।। ೧೨೪ ।। </div>
			<div class="verse">ಪ್ರಾಣಸ್ಯ ತು ಸಮಾಪ್ತತ್ವಾತ್ಸಮಸ್ತವ್ಯಸ್ತವಸ್ತುಷು ।।<br />ನಾಽಽತ್ಮವತ್ಸ್ಯಾದಸಂಬೋಧಸ್ತಸ್ಯ ಸರ್ವಾಭಿಮಾನತಃ ।। ೧೨೫ ।। </div>
			<div class="verse">ಬೋಧಾಬೋಧೌ ಚಿತೇರ್ನ ಸ್ತಃ ಕೂಟಸ್ಥಜ್ಞಪ್ತಿಮಾತ್ರತಃ ।।<br />ಪರಾಯತ್ತಪ್ರಬೋಧೋ ನಾ ಹ್ಯಪ್ಪಾತ್ರೋತ್ಥಾದ್ರವೇರಿವ ।। ೧೨೬ ।। </div>
			<div class="verse">ಸ್ವಸಂಜ್ಞಯಾಽಪ್ಯಸಂಬೋಧೋ ಯಥಾ ದೃಷ್ಟಸ್ತದಾತ್ಮನಃ ।।<br />ಭೋಕ್ತೃತ್ವೇ ಸತ್ಯಪಿ ತಥಾ ಪ್ರಾಣೇಽಪ್ಯಪ್ರತಿಬೋಧನಮ್ ।। ೧೨೭ ।। </div>
			<div class="verse">ಸುಪ್ತಾಸುಪ್ತತ್ವಸಂಭೇದವಿಶೇಷನ್ಯಾಯಸಂಭವಾತ್ ।। <br />ನೈವ ಸುಪ್ತಗ್ರಹೋ ಯುಕ್ತೋ ನ ತ್ವಸುಪ್ತಸ್ಯ ಯುಜ್ಯತೇ ।। ೧೨೮ ।। </div>
			<div class="verse">ಶ್ರೋತ್ರಾದೇರ್ಗುಣಭೂತತ್ವಾತ್ಪ್ರಧಾನಂ ಪ್ರತಿ ಸರ್ವದಾ ।।<br />ತಸ್ಮಿಞ್ಜಾಗ್ರತಿ ಜಾಗರ್ತಿ ಸುಪ್ತೇ ಸ್ವಪಿತಿ ತದ್ವಶಾತ್ ।। ೧೨೯ ।। </div>
			<div class="verse">ನೇನ್ದ್ರಿಯಾಣಾಂ ಭವೇತ್ಸ್ವಾಪೋ ಯದಿ ಪ್ರಾಣಪ್ರಧಾನತಾ ।।<br />ನಾಮಾತ್ಯಾಃ ಶೇರತೇ ಯಸ್ಮಾದ್ರಾಜ್ಞಿ ಸ್ವಾಮಿನಿ ಜಾಗ್ರತಿ ।। ೧೩೦ ।। </div>
			<div class="verse">ಅಪ್ರಸಿದ್ಧಾರ್ಥಸಂಜ್ಞಾಭಿರುಕ್ತೇಶ್ಚೆದಪ್ರಬೋಧನಮ್ ।।<br />ದೇವತಾತ್ಮನಿಷೇಧಾರ್ಥಪರತ್ವಾತ್ತದ್ಗ್ರಹೋಽರ್ಥವಾನ್ ।। ೧೩೧ ।। </div>
			<div class="verse">ಪ್ರಾಣಸ್ಯಾಭೋಕ್ತೃತಾಸಿದ್ಧಿಃ ಸ್ವನಾಮಾಗ್ರಹಣಾದಪಿ ।।<br />ದೇವತಾಪ್ರತಿಷೇಧಾರ್ಥಂ ಬೋಧ್ಯತೇ  ಚನ್ದ್ರನಾಮಭಿಃ ।। ೧೩೨ ।। </div>
			<div class="verse">ಸ್ಮೃತಿಜ್ಞಾನೇಷಣಾದೀನಾಂ ಸಂಧಾನಾನುಪಪತ್ತಿತಃ ।। <br />ಕರಣಾನಾಮಭೋಕ್ತೃತ್ವಂ ದೇಹಾಶಾನಾಮಿವೇಷ್ಯತೇ ।। ೧೩೩ ।। </div>
			<div class="verse">ಅಚೈತನ್ಯಾತ್ತಥೋಕ್ತಸ್ಯ ಕುತೋ ಭೋಕ್ತೃತ್ವಸಂಭವಃ ।।<br />ಚಿದನ್ಯಸ್ಯ ಚ ಭೋಜ್ಯತ್ವಾನ್ನಾನ್ಯಸ್ಯಾತೋಽಸ್ತಿ ಭೋಕ್ತೃತಾ ।। ೧೩೪ ।। </div>
			<div class="verse">ದಣ್ಡಾಪೂಪಿಕನೀತ್ಯೈವ ಕರಣಾನಾಮಭೋಕ್ತೃತಾ ।।<br />ನ ಚ ಪ್ರಾಣಾತಿರೇಕೇಣ ದೇವತಾಽನ್ಯೋಪಪದ್ಯತೇ ।। ೧೩೫ ।। </div>
			<div class="verse">ನನು ತದ್ವ್ಯತಿರೇಕೇಣ ಪ್ರಾಗಾದಿತ್ಯಾದಿರೀರಿತಃ ।।<br />ದೇವತಾವಿಷಯೋ ಭೇದಃ ಸ ಕಥಂ ವಿನಿವಾರ್ಯತೇ ।। ೧೩೬ ।। </div>
			<div class="verse">ನೈವಂ ತಸ್ಯ ಸಮಸ್ತಸ್ಯ ಪ್ರಾಣ ಏಕತ್ವಹೇತುತಃ ।।<br />ಅರನಾಭ್ಯಾದಿದೃಷ್ಟಾನ್ತಾದ್ವಾಯುಪ್ರಾಧಾನ್ಯತಸ್ತಥಾ ।। ೧೩೭ ।। </div>
			<div class="verse">ಸಂಘಾತ ಏವ ಭೋಕ್ತಾಽಸ್ತು ತಸ್ಯ ಪ್ರತ್ಯಕ್ಷಸಂಗತೇಃ ।।<br />ನ ತು ತದ್ವ್ಯತಿರಿಕ್ತಸ್ಯ ಭೋಕ್ತೃತಾ ಮಿತ್ಯಸಂಭವಾತ್ ।। ೧೩೮ ।। </div>
			<div class="verse">ನಾಚೇತನಸ್ಯ ಭೋಕ್ತೃತ್ವಂ ಕಥಂಚಿದವಕಲ್ಪತೇ ।।<br />ಚಿದನ್ಯಸ್ಯ ಚ ಭೋಗ್ಯತ್ವಾತ್ಕಮ್ಬಲೌದನತೋಯವತ್ ।। ೧೩೯ ।। </div>
			<div class="verse">ನ ಚಾಪಿ ಚಿದ್ವಿಶಿಷ್ಟತ್ವಂ ಪ್ರತ್ಯಕ್ಷೇಣೋಪಲಭ್ಯತೇ ।।<br />ಚಿತ್ಸಂಬನ್ಧೋಪಲಬ್ಧ್ಯರ್ಥಂ ತಜ್ಜ್ಞಾತಾ ಕಃ ಪ್ರಕಲ್ಪ್ಯತೇ ।। ೧೪೦ ।। </div>
			<div class="verse">ನೇಹ ಚಿದ್ವ್ಯತಿರೇಕೇಣ ಸ್ವಾರ್ಥಂ ಕಿಂಚಿದಪೀಷ್ಯತೇ ।।<br />ನಾಪಿ ಸ್ವಾರ್ಥಾತಿರೇಕೇಣ ಪ್ರಮಾಣಫಲಭಾಗ್ಭವೇತ್ ।। ೧೪೧ ।। </div>
			<div class="verse">ನ ಹ್ಯಚಿತ್ಕಂ ಪ್ರಮೇಯಂ ಸಚ್ಚಿನ್ಮಿತ್ಕಿಂಚಿದಪೀಕ್ಷ್ಯತೇ ।।<br />ನ ಚಾನುಭೂತಿಃ ಪ್ರಾತ್ಯಕ್ಷ್ಯಮನ್ಯತೋಽಪೇಕ್ಷತೇ ಜಡಾತ್ ।। ೧೪೨ ।। </div>
			<div class="verse">ದೇಹಾತ್ಪ್ರತ್ಯಕ್ಷನಿಪ್ಪತ್ತೌ ನ ಚ ಪ್ರತ್ಯಕ್ಷಮಿಷ್ಯತೇ ।।<br />ಲಿಙ್ಗಸ್ಯ ಚಾಪ್ರಮಾಣತ್ವಾತ್ಕುತಃ  ಪ್ರತ್ಯಕ್ಷಮಾನಿತಾ ।। ೧೪೩ ।। </div>
			<div class="verse">ತಥಾಽರ್ಥಾನ್ತರಸಂಬನ್ಧೇ ಪ್ರತ್ಯಕ್ಷೇ ದೇಹನಿಷ್ಠಿತೇ ।।<br />ಅನುಸಂಧಾನಸಂಸಿದ್ಧೌ ನ ಕಿಂಚಿನ್ಮಾನಮಿಷ್ಯತೇ ।। ೧೪೪ ।। </div>
			<div class="verse">ವಾಗಭಿವ್ಯಾಹೃತಿಶ್ಚೇಯಂ ಲಿಙ್ಗಾಪ್ರಾಮಾಣ್ಯವಾದಿನಃ ।।<br />ಆಪ್ರತ್ಯಕ್ಷ್ಯಾತ್ಪರಜ್ಞಪ್ತಿಸಂಗತೇಃ ಸ್ಯಾದನರ್ಥಿಕಾ ।। ೧೪೫ ।। </div>
			<div class="verse">ಸ್ವಾತ್ಮದೃಷ್ಟ್ಯನುರೋಧೇಽಪಿ ಮೌಢ್ಯಮೇವ ಪ್ರಸಜ್ಯತೇ ।। <br />ವ್ಯುತ್ಪತ್ತೇಃ ಸಾಧುಲೋಕಸ್ಯ ನ ಕಶ್ಚಿದಪಿ ದಿತ್ಸತಿ ।। ೧೪೬ ।। </div>
			<div class="verse">ಅಧರ್ಮಾದಿಭಯಾಭಾವಾದ್ಧನ್ಯುರೇನಮಶಙ್ಕಿತಾಃ ।।<br />ಆದದ್ಯುಶ್ಚ ಬಲಾದ್ವಿತ್ತಮೇತದ್ವ್ಯುತ್ಪತ್ತಿತಃ ಫಲಮ್ ।। ೧೪೭ ।। </div>
			<div class="verse">ಆಪೇಷಣೇ ವಿಶೇಷಸ್ಯ ದೃಷ್ಟತ್ವಾದ್ದೇಹಸಂಹತಿಃ ।।<br />ನ ಭೋಕ್ತ್ರೀ ಸುಖದುಃಖಾದಿಫಲಾನಾಂ ಸ್ಯಾತ್ಕದಾಚನ ।। ೧೪೮ ।। </div>
			<div class="verse">ಯದಿ ಸಂಘಾತಮಾತ್ರಸ್ಯ ಭೋಕ್ತೃತ್ವಮಿಹ ಕಲ್ಪ್ಯತೇ ।।<br />ಸಂಘಾತಸ್ಯಾವಿಶಿಷ್ಟತ್ವಾನ್ನಾತಿಶೀತಿರ್ಭವೇತ್ಸದಾ ।। ೧೪೯ ।। </div>
			<div class="verse">ಈಷತ್ಸಂಸ್ಪೃಷ್ಟಮಾತ್ರಸ್ಯ ಬಲಾಚ್ಚಾಽಽಪೇಷಣಾತ್ತಥಾ ।।<br />ದೇಹಾದಿಭಿನ್ನಜಾತೀಯೋ ಭೋಕ್ತಾ ಯಸ್ಯ ಚ ವಾದಿನಃ ।। ೧೫೦ ।। </div>
			<div class="verse">ಧರ್ಮಾದಿಹೇತುಸಂಬನ್ಧಬಹುತ್ವತ್ಸ್ಯಾತ್ಸಮಞ್ಜಸಮ್ ।।<br />ಪೇಷಣಾಪೇಷಣಕೃತವೇದನಾಯಾಂ ಭವೇದ್ಭಿದಾ ।। ೧೫೧ ।। </div>
			<div class="verse">ಸುಖದುಃಖಾದಿಹೇತೂನಾಮುತ್ತಮಾಧಮಮಧ್ಯತಃ ।।<br />ತತ್ಪ್ರಬೋಧವಿಶೇಷೋಽಯಂ ಯುಕ್ತ ಏವ ಭವೇತ್ತದಾ ।। ೧೫೨ ।। </div>
			<div class="verse">ಅಸ್ತಿ ಚಾಯಂ ವಿಶೇಷೋಽತ್ರ ಯತ್ಸಂಸ್ಪರ್ಶನಮಾತ್ರತಃ ।। <br />ಅಬುಧ್ಯಮಾನಃ ಸಂಸುಪ್ತ ಆಪಿಷ್ಯಾಽಽಪಿಷ್ಯ ಬೋಧಿತಃ ।। ೧೫೩ ।।</div>
			<div class="verse">ಅತ ಆಪೇಷಣಾದ್ಯೋಽಸಾವುತ್ಥಿತಃ ಕರಣೈಃಸಹ ।। <br />ರಾಜೇವ ಸಚಿವೈಃ ಸಾರ್ಧಂ ಸ ಭೋಕ್ತೇಹೇತಿ ಗಮ್ಯತಾಮ್ ।। ೧೫೪ ।। </div>
			<div class="verse">ಮೃತಕಲ್ಪಮಿಮಂ ದೇಹಂ ಸ್ವಚಿತ್ತಾವೇಶಯನ್ನಿವ ।।<br />ಜ್ವಲನ್ನಿವ ಸಮುತ್ತಸ್ಥೌ ಯಃ ಸ ಭೋಕ್ತೇತಿ ಗಮ್ಯತಾಮ್ ।। ೧೫೫ ।। </div>
			<div class="verse">ಕ್ರೋಧಹರ್ಷಭಯೋದ್ವೇಗಜ್ಞಾನಧರ್ಮೌರ್ವಿಶೇಷಯನ್ ।।<br />ಶರೀರಂ ಯಃ ಸಮುತ್ತಸ್ಥೌ ಸ ಭೋಕ್ತೇತ್ಯವಸೀಯತಾಮ್ ।। ೧೫೬ ।। </div>
			<div class="verse">ಅಪಿ ಪ್ರಾಣಸ್ಯ ಪಾರಾರ್ಥ್ಯಂ ಸಂಹತತ್ವಾದ್ಗೃಹಾದಿವತ್ ।। <br />ತತಶ್ಚ ಭೋಗ್ಯರೂಪಸ್ಯ ಭೋಕ್ತೃತ್ವಂ ನೋಪಪದ್ಯತೇ ।। ೧೫೭ ।। </div>
			<div class="verse">ದೇಹಸ್ಯಾನ್ತರ್ಗತಃ ಪ್ರಾಣಃ ಸ್ಥೂಣಾವದ್ದೇಹಭೃತ್ಸದಾ ।।<br />ಸಂಹನ್ಯತೇ ಶರೀರೇಣ ಯಥಾ ವಾಯುಸ್ತಥೈವ ಸಃ ।। ೧೫೮ ।। </div>
			<div class="verse">ಯತ ಏವಮತಃ ಪ್ರಾಣೋ ಗೃಹಾದಿವದಿಹೇಷ್ಯತೇ ।।<br />ದೇಹಾಚ್ಚ ದೇಹಧರ್ಮೇಭ್ಯೋ ವಿಧರ್ಮಾತ್ಮಾಽವಭುಕ್ತತಃ ।। ೧೫೯ ।। </div>
			<div class="verse">ಸ್ವಾತ್ಮಾಂಶಾಂಶಿಸಜಾತೀಯವಿವಿಕ್ತಿಫಲಸದ್ಮವತ್ ।।<br />ಸಂಹತತ್ವಾತ್ತಥಾ ಪ್ರಾಣೋಽಸಂಹತಾತ್ಮೋಪಭೋಗಕೃತ್ ।। ೧೬೦ ।। </div>
			<div class="verse">ಸ್ವಜನ್ಮೋಪಚಯಗ್ಲಾನಿನಾಶಾಖ್ಯಾಕೃತಿಜನ್ಮದಿ - <br />ಗ್ಧರ್ಮಾನಪೇಕ್ಷಸಂಲಬ್ಧಸತ್ತ್ವಾದಿಸ್ವಾರ್ಥರೂಪಕಃ ।। ೧೬೧ ।। </div>
			<div class="verse">ತದ್ಗೋಚರೈಕಸಂದ್ರಷ್ಟೃವಿಜ್ಞಾತ್ರರ್ಥಂ ಸಮೀಕ್ಷ್ಯ ಹಿ ।।<br />ಪ್ರಾಣಸ್ಯ ತದ್ಗುಣಾನಾಂ ಚ ತಥಾರ್ಥತ್ವಂ ಪ್ರತೀಯತಾಮ್ ।। ೧೬೨ ।।</div>
			<div class="verse">ನನು ವೇದಾನ್ತಸಿದ್ಧಾನ್ತೇ ನ ವಸ್ತ್ವನ್ತರಮಿಷ್ಯತೇ ।।<br />ಸಾಂಖ್ಯರಾದ್ಧಾನ್ತವತ್ಕಿಂಚಿತ್ಪ್ರತ್ಯಗಾತ್ಮೈಕವಸ್ತುನಃ ।। ೧೬೩ ।। </div>
			<div class="verse">ಐಕಾತ್ಮ್ಯಾವಿದ್ಯಯಾ ಸರ್ವಂ ಪ್ರತೀಚಿ ಪರಿಕಲ್ಪಿತಮ್ ।। <br />ಪ್ರಾಣಾದ್ಯನಾತ್ಮಜಾತಂ ಯದ್ರೂಪಂ ನಾಮ ಚ ಕರ್ಮ ಚ ।। ೧೬೪ ।। </div>
			<div class="verse">ಕಲ್ಪಿತಾಕಲ್ಪಿತಂ ಸರ್ವಂ ಯದಾಽಽತ್ಮೈವಾಭ್ಯುಪೇಯತೇ ।।<br />ಅನ್ವಯವ್ಯತಿರೇಕೋಕ್ತಿಸ್ತದೈಕ್ಯಾನ್ನೇಹ ಯುಜ್ಯತೇ ।। ೧೬೫ ।। </div>
			<div class="verse">ನಾನ್ವಯೋ ವ್ಯತಿರೇಕೋ ವಾ ಕಲ್ಪಿತಸ್ಯಾನೃತತ್ವತಃ ।।<br />ಅಕಲ್ಪಿತಸ್ಯ ಚೈಕತ್ವಾನ್ನಿತರಾಂ ನ ಪ್ರಸಿಧ್ಯತಿ ।। ೧೬೬ ।। </div>
			<div class="verse">ಪುಂವ್ಯುತ್ಪತ್ತಿಪ್ರಧಾನತ್ವಾದನ್ವಯಾದೇರದೋಷತಾ ।।<br />ನ ತ್ವನ್ವಯಾದಿನೈವೇಹ ವಸ್ತುತತ್ತ್ವಸ್ಯ ಸಂಸ್ಥಿತಿಃ ।। ೧೬೭ ।। </div>
			<div class="verse">ಅವಿದ್ಯಾಕಲ್ಪಿತೇಽಪ್ಯಸ್ಮಿನ್ನಾತ್ಮಪ್ರತ್ಯಯಮಾನಭಾಕ್ ।।<br />ಭೋಕ್ತೇಹ ಗಮ್ಯತೇ ಲೋಕೇ ನ ತ್ವನಾತ್ಮಮಿತಿಪ್ರಮಃ ।। ೧೬೮ ।। </div>
			<div class="verse">ಅತೋಽನೂದ್ಯ ಯಥಾಸಿದ್ಧಮನ್ವಯವ್ಯತಿರೇಕತಃ ।।<br />ಭೋಕ್ತೃಭೋಗ್ಯವಿವೇಕೇನ ಶ್ರುತ್ಯೈಕಾತ್ಮ್ಯಂ ಪ್ರಬೋಧ್ಯತೇ ।। ೧೬೯ ।। </div>
			<div class="verse">ಚಿದನ್ವಯೋ ಹಿ ಸರ್ವತ್ರ ತತ್ಕಾರ್ಯೇಷು ಸಮೀಕ್ಷ್ಯತೇ ।।<br />ವ್ಯತಿರೇಕೋಽಪ್ಯಪಹ್ನುತ್ಯಾ ಕಾರ್ಯಸ್ಯೇಹ ಪ್ರಸಿಧ್ಯತಿ ।। ೧೭೦ ।। </div>
			<div class="verse">ಐಕಾತ್ಮ್ಯಸಿದ್ಧೌ ದೋಷಃ ಸ್ಯಾತ್ತತ್ಸಿದ್ಧಿಶ್ಚ ನ ವಾಸ್ತವೀ ।।<br />ಪ್ರಾಮಾಣಿಕೀ ಹಿ ತತ್ಸಿದ್ಧಿರತೋ ನಾಸೌ ವಿರುಧ್ಯತೇ ।। ೧೭೧ ।। </div>
			<div class="verse">ನ ಚಾಪಿ ಮಾನವ್ಯಾಪಾರವ್ಯಪೇಕ್ಷೈಕಾತ್ಮ್ಯನಿಶ್ಚಿತೌ ।।<br />ತತ್ಫಲಸ್ಯ ಸಮಾಪ್ತತ್ವಾದಪೇಕ್ಷಾ ನಿಷ್ಫಲಾ ಯತಃ ।। ೧೭೨ ।। </div>
			<div class="verse">ಯಾವತ್ತ್ವಾಗಮತಃ ಸಾಕ್ಷಾನ್ನ ವೇತ್ತ್ಯಾತ್ಮಾನಮದ್ವಯಮ್ ।।<br />ಅನ್ವಯಾದ್ಯಾತ್ಮಬೋಧಾರ್ಥಂ ತಾವತ್ತತ್ಕೇನ ವಾರ್ಯತೇ ।। ೧೭೩ ।। </div>
			<div class="verse">ಅಜ್ಞಾನಂ ಚ ತದುತ್ಥಂ ಚ ಹ್ಯಾತ್ಮೈವಾಜ್ಞಾತತತ್ತ್ವಕಃ ।।<br />ತತ್ತತ್ತ್ವಬೋಧಾತ್ತದ್ಬಾಧಃ ಸರ್ಪರಜ್ಜ್ವಾದಿಬಾಧವತ್ ।। ೧೭೪ ।। </div>
			<div class="verse">ಕ್ಲೃಪ್ತಾನಾಮಪಿ ರಜ್ಜ್ವಾದೌ ಕಲ್ಪಿತಾನ್ತರಸಂಶ್ರಯಾತ್ ।।<br />ಕ್ಲೃಪ್ತಾನ್ತರಾಪನುತ್ತಿಃ ಸ್ಯಾದ್ಯಥಾ ತದ್ವಿದಿಹಾಽಽತ್ಮನಿ ।। ೧೭೫ ।। </div>
			<div class="verse">ಪ್ರತ್ಯಙ್ಮಾನೈಕಮೇಯೋಽತೋ ಭೋಕ್ತಾ ಭೋಗ್ಯಂ ತತೋಽಪರಮ್ ।। <br />ಭೋಗ್ಯಾನಾಂ ವ್ಯಭಿಚಾರೇಽಪಿ ಭೋಕ್ತೈಕೋಽವ್ಯಭಿಚಾರವಾನ್ನ ।। ೧೭೬ ।। </div>
			<div class="verse">ಬೃಹನ್ನಿತ್ಯಾದಿಭಿಃ ಪ್ರಾಣೋ ಬೋಧ್ಯಮಾನೋಽಪಿ ಯತ್ನತಃ ।।<br />ನೈವಾನ್ವಬುಧ್ಯತ ಯದಾ ಚಕ್ರೇ ಯತ್ನಾನ್ತರಂ ತದಾ ।। ೧೭೭ ।।</div>
			<div class="verse">ಪಾಣಿನಾಽಽಪಿಫ್ಯ ವಹುಶಃ ಸುಪ್ತಂ ಕಾಶ್ಯೋಽಪ್ಯಬೋಧಯತ್ ।।<br />ಆಪೇಷೋದ್ಭೂತಸಂಕ್ಷೋಭಸ್ತತೋಽಸೌ ಪ್ರತ್ಯಬುಧ್ಯತ ।। ೧೭೮ ।। </div>
			<div class="verse">ಕಾರಣಾನಾಮಿದಂ ವೃತ್ತಂ ಯನ್ನಿಮಿತ್ತಾನ್ತರಾಶ್ರಯಾತ್ ।। <br />ಸ್ವಾತ್ಮಕಾರ್ಯಸಮುದ್ಭೂತಿರಮ್ಬರಾದಭ್ರಭೂತಿವತ್ ।। ೧೭೯ ।। </div>
			<div class="verse">ಆಪೇಷಾಲ್ಲೀನಬುದ್ಧ್ಯಾದಿಸಮುತ್ಪತ್ತೌ ಪರಾತ್ಮನಃ ।।<br />ಘಟಾಕಾಶವದುತ್ಪತ್ತಿರ್ನಾಞ್ಜಸೈವ ಸದಾ ದೃಶೇಃ ।। ೧೮೦ ।। </div>
			<div class="verse">ತಸ್ಮಾದಪ್ರತಿಬೋಧೇನ ಪ್ರಾಣೋಽಭೋಕ್ತೇತಿ ಗಮ್ಯತಾಮ್ ।।<br />ಪುಂಸಸ್ತು ಪ್ರತಿಬೋಧೇನ ಭೋಕ್ತೃತೈವಾವಸೀಯತೇ ।। ೧೮೧ ।। </div>
			<div class="verse">ಅದಾಹಕಾನಾಂ ದಗ್ಧೃತ್ವಂ ಯಥಾ ದಾಹಕಸಂಗತೇಃ ।।<br />ಯೋಕ್ತೃಸಂಯೋಗತಸ್ತದ್ವದ್ಭೋಕ್ತೃತ್ವಂ ದೇವತಾತ್ಮನಃ ।। ೧೮೨ ।। </div>
			<div class="verse">ದೇಹೇನ್ದ್ರಿಯಮನೋಧೀಭ್ಯೋ ವಿವಿಚ್ಯಾಽಽತ್ಮಾನಮೇಕಲಮ್ ।। <br />ಭೋಕ್ತಾರಂ ದರ್ಶಯಿತ್ವಾಽಥ ರಾಜಾ ಗಾರ್ಗ್ಯಮಪೃಚ್ಛತ ।। ೧೮೩ ।। </div>
			<div class="verse">ಆಪೇಷಣೇನ ಬುಬುಧೇ ಯಃ ಪ್ರಾಣಾದಿವಿಲಕ್ಷಣಃ ।।<br />ಕ್ವಾಭೂದಯಂ ಪುರಾ ಬೋಧಾತ್ಕುತಶ್ಚಾಽಽಗತವಾನ್ಪುಮಾನ್ ।। ೧೮೪ ।। </div>
			<div class="verse">ಅನ್ತಃಕರಣಸಂಬನ್ಧೇ ವಿಜ್ಞಾನಮಿತಿ ಕರ್ತರಿ ।।<br />ಪ್ರತ್ಯಯಃ ಕರಣಾರ್ಥಃ ಸ್ಯಾತ್ಕ್ರಿಯಾಯಾಂ ಭಾವಸಾಧನಃ ।। ೧೮೫ ।। </div>
			<div class="verse">ಪ್ರಮೇಯಾರ್ಥವಿವಕ್ಷಾಯಾಂ ಶಬ್ದಃ ಸ್ಯಾತ್ಕರ್ಮಸಾಧನಃ ।।<br />ಯಥೋಕ್ತಾನಾಮಸದ್ಭಾವಾತ್ಪ್ರಾಯಾರ್ಥಃ ಪ್ರತ್ಯಗಾತ್ಮನಿ ।। ೧೮೬ ।। </div>
			<div class="verse">ಸ್ವಾಭಾಸವದವಿದ್ಯೋತ್ಥಬುದ್ಧ್ಯಾದಿವ್ಯಾಪ್ತಿವಿಭ್ರಮಾತ್ ।।<br />ತದಾತ್ಮತ್ವಾಭಿಮಾನಿತ್ವಾದ್ವಿಜ್ಞಾನಮಯತಾಽಽತ್ಮನಃ ।। ೧೮೭ ।। </div>
			<div class="verse">ಸಾಕ್ಷಿತ್ವೇನೋಪಲಭ್ಯತ್ವಾತ್ಸಾಕ್ಷ್ಯಬುದ್ಧ್ಯಾದಿಸಂಶ್ರಯಾತ್ ।।<br />ಅಕಾರಕಫಲತ್ವೇನ ತೇನ ಪ್ರಾಯಾರ್ಥತೇಷ್ಯತೇ ।। ೧೮೮ ।। </div>
			<div class="verse">ಯತೋ ವಿಜ್ಞಾನಮಾನೀ ಸನ್ಸರ್ವಂ ವಸ್ತ್ವವಗಚ್ಛತಿ ।।<br />ವಿಜ್ಞಾನಮಯತಾ ತಸ್ಮಾತ್ಪ್ರತೀಚೋಽಬೋಧಕಾರಣಾತ್ ।। ೧೮೯ ।। </div>
			<div class="verse">ವಿಜ್ಞಾನೇನ ವಿಶಿಷ್ಟಂ ವಾ ಯಸ್ಮಾನ್ಮೇಯಂ ಪ್ರಪದ್ಯತೇ ।।<br />ಪ್ರಾಯಾರ್ಥತ್ವಂ ಪ್ರತೀಚೋಽತಸ್ತದಭಿನ್ನಗ್ರಹಾದ್ಭವೇತ್ ।। ೧೯೦ ।। </div>
			<div class="verse">ವಿಜ್ಞಾನಮಯ ಇತ್ಯುಕ್ತ್ವಾ ಪೃಥಿವ್ಯಾದಿಮಯೋಕ್ತಿತಃ ।।<br />ಷಡ್ವಿಕಾರನಿಷೇಧಾಚ್ಚ ಪ್ರಾಯಾರ್ಥತ್ವಂ ಸಮಞ್ಜಸಮ್ ।। ೧೯೧ ।। </div>
			<div class="verse">ಅನಾತ್ಮನೋ ಯತೋಽಶೇಷಾನ್ಕಲ್ಪಿತತ್ವಾದಕಲ್ಪಿತಃ ।।<br />ಪೂರಯನ್ಪುರುಪಃ ಪ್ರತ್ಯಕ್ಸರ್ಪಾದೀನ್ನಶನಾ ಯಥಾ ।। ೧೯೨ ।। </div>
			<div class="verse">ವ್ಯುತ್ಪತ್ತಿರಿಯಮೇವಾತ್ರ ತಾತ್ಪರ್ಯಸ್ಯ ಸಮೀಕ್ಷಣಾತ್ ।।<br />ಸ ವಾ ಇತಿ ಹ್ಯುಪಕ್ರಮ್ಯ ನೈನೇನೇತ್ಯಾದಿನಿರ್ಣಯಾತ್ ।। ೧೯೩ ।। </div>
			<div class="verse">ಇಯಂ ತಾವತ್ಪದಾರ್ಥೋಕ್ತಿಃ ಸಂಬನ್ಧೋಕ್ತಿರಥಾಧುನಾ ।।<br />ಪ್ರಶ್ನಸ್ಯ ಕ್ವೈಷ ಇತ್ಯಾದೇಃ ಕಿಮರ್ಥೋಽಯಮುಪಕ್ರಮಃ ।। ೧೯೪ ।। </div>
			<div class="verse">ಚೋದ್ಯೈಕಮೂಲಾಂ ಪ್ರಶ್ನೋಕ್ತಿಂ ಕೇಚಿದ್ವ್ಯಾಚಕ್ಷತೇಽಪರೇ ।।<br />ಯಾಥಾತ್ಮ್ಯಪ್ರತಿಪತ್ತ್ಯರ್ಥಮುತ್ಥಿತಸ್ಯ ಪ್ರಚಕ್ಷತೇ ।। ೧೯೫ ।। </div>
			<div class="verse">ಪುಂಸೋಽಸ್ಯ ಜ್ಞಸ್ವಭಾವತ್ವೇ ಕಾರಣೇಷ್ವಪಿ ಸತ್ಸು ಚ ।। <br />ಕಾದಾಚಿತ್ಕೋಽವಬೋಧೋಽಸ್ಯ ಕುತ ಇತ್ಯುಚ್ಯತಾಂ ಯಥಾ ।। ೧೯೬ ।। </div>
			<div class="verse">ವಿಹಾಯೈತಚ್ಛರೀರಂ ವಾ ಗತೋ ದೇಶಾನ್ತರಂ ಪುಮಾನ್ ।।<br />ವಿನಷ್ಟೋ ವಾ ಕುತೋ ಭೂಯೋ ದೇಹಮಾಗಾದಿತೀರ್ಯತಾಮ್ ।। ೧೯೭ ।। </div>
			<div class="verse">ಪ್ರಷ್ಟವ್ಯಮೇತದ್ಗರ್ಗ್ಯೇಣ ಶಿಷ್ಯತ್ವಾನ್ನ ತ್ವಚೂಚುದತ್ ।।<br />ನೈವೋದಾಸ್ತೇ ತಥಾಽಪೀನೋ ಬೋಧಾಭ್ಯುಪಗಮಾತ್ಸ್ವಯಮ್ ।। ೧೯೮ ।। </div>
			<div class="verse">ಅರ್ಥಿನೇಽರ್ಥಂ ಪ್ರತಿಜ್ಞಾಯ ನಾಸಂಪಾದ್ಯ ನಿವರ್ತತೇ ।।<br />ಯಥಾರ್ಥಿತಂ ಸತ್ಪುರುಷ  ಇತಿ ಸತ್ಪುರುಷವ್ರತಮ್ ।। ೧೯೯ ।। </div>
			<div class="verse">ಕೂಟಸ್ಥೋಽಸ್ಯಾವಬೋಧಶ್ಚೇತ್ಕಾದಾಚಿತ್ಕಂ ಕುತೋ ಭವೇತ್ ।।<br />ಮತೋಽವಬೋಧೋಽನಿತ್ಯಶ್ಚೇತ್ಕಾದಾಚಿತ್ಕಂ ತದಾಽರ್ಥವತ್ ।। ೨೦೦ ।। </div>
			<div class="verse">ದೇಹಾದಿಷ್ವಭಿಮಾನೋಽಸ್ಯ ಕಾದಾಚಿತ್ಕಃ ಸಹೇತುಕಃ ।।<br />ಆಗಮಾಪಾಯಿಸಾಕ್ಷಿತ್ವಂ ನಿತ್ಯಮೇವಾನಿಮಿತ್ತತಃ ।। ೨೦೧ ।।</div>
			<div class="verse">ಇದಮೇವ ಯತೋ ವೃತ್ತಂ ಕಾರಣಾಪೇಕ್ಷಿಣಾಂ ಸತಾಮ್ ।।<br />ಅಭೂತ್ವಾ ಭವನಂ ತಸ್ಮಾತ್ಕಾದಾಚಿತ್ಕಂ ನ ದೋಷಭಾಕ್ ।। ೨೦೨ ।। </div>
			<div class="verse">ಪ್ರತೀಚ್ಯೇವ ಯತಶ್ಚಾಭೂದಾಗಾಚ್ಚ ಪ್ರತ್ಯಗಾತ್ಮನಃ ।।<br />ಪ್ರಶ್ನಾರ್ಥಪ್ರತಿಕೂಲತ್ವಾತ್ಪ್ರತ್ಯುಕ್ತೇರ್ನೇದೃಗರ್ಥತಾ ।। ೨೦೩ ।। </div>
			<div class="verse">ಗತ್ಯಾದಿಸಾಧನಾನಾಂ ಚ ದೇಹ ಏವ ಸ್ಥಿತೇಃ ಕುತಃ ।।<br />ದೇಶಾನ್ತರಗತಿಃ ಪುಂಸೋ ನಾಪಿ ನಾಶೋಽಸ್ಯ ಯುಕ್ತಿಮಾನ್ ।। ೨೦೪ ।। </div>
			<div class="verse">ಸಾಕ್ಷಾದ್ಬ್ರಹ್ಮಾವಬೋಧಸ್ಯ ಪ್ರತಿಜ್ಞಾತತ್ವಕಾರಣಾತ್ ।।<br />ಭೋಕ್ತೃಭೋಕ್ತವ್ಯಯೋಸ್ತತ್ತ್ವಂ ವಕ್ತುಂ ಯುಕ್ತಮತೋಽಞ್ಜಸಾ ।। ೨೦೫ ।। </div>
			<div class="verse">ಕರ್ಮಾದಿಹೇತುಜಂ ರೂಪಮತತ್ತ್ವಂ ತದನನ್ವಯಾತ್ ।। <br />ಅನಿಮಿತ್ತಂ ಸ್ವತಸ್ತಸ್ಯ ಸರ್ವದಾಽವ್ಯಭಿಚಾರತಃ ।। ೨೦೬ ।। </div>
			<div class="verse">ಅಕಾರಕಕ್ರಿಯಾಕಾರ್ಯಂ ರೂಪಂ ಪ್ರಾಕ್ಪ್ರತಿಬೋಧತಃ ।।<br />ಬುಬೋಧಯಿಷಿತಂ ಭೋಕ್ತುರಸ್ಮದ್ಗೋಚರವರ್ತಿನಃ ।। ೨೦೭ ।। </div>
			<div class="verse">ಯತೋಽಸ್ಯ ನ ಪುರಾ ಬೋಧಾತ್ಕರ್ಮಾದೇಃ ಕಾರ್ಯಮಣ್ವಪಿ ।।<br />ಪ್ರತೀಚೋ ಗೃಹ್ಯತೇ ಮಾನಾದತೋಽಯಂ ತತ್ಸ್ವಭಾವಕಃ ।। ೨೦೮ ।। </div>
			<div class="verse">ಕಾಭೂದೇಷ ಪುರಾ ಬೋಧಾತ್ಕುತಶ್ಚಾಯಮುಪಾಗತಃ ।।<br />ಆಚಕ್ಷ್ವೈತದ್ವಯಂ ಗಾರ್ಗ್ಯ ಸ್ಥಿತಾವಾಗಮನೇಽವಧಿಮ್ ।। ೨೦೯ ।। </div>
			<div class="verse">ಅಭೂತ್ಪ್ರತೀಚೋಽನ್ಯತ್ರಾಯಮನ್ಯಸ್ಮಾಚ್ಚಾಯಮಾಗತಃ ।।<br />ಯದಿ ಚೇತ್ಕಾರಕತ್ವಂ ಸ್ಯಾನ್ನೋ ಚೇದ್ಧಾನ್ತಿರಿಯಂ ಭವೇತ್ ।। ೨೧೦ ।। </div>
			<div class="verse">ಯತ್ರ ವಾ ಅನ್ಯದಿತ್ಯೇವಂ ಯತ್ರ ತ್ವಸ್ಯೇತಿ ಚಾಪರಮ್ ।।<br />ಅವಿದ್ಯಾವಿದ್ಯಯೋಃ ಕಾರ್ಯಂ ತಥಾಚ ಶ್ರುತಿರಬ್ರವೀತ್ ।। ೨೧೧ ।। </div>
			<div class="verse">ವಕ್ತುಂ ಪ್ರಷ್ಟುಂ ಚ ಬಾಲಾಕಿರ್ನ ಯತೋ ಜಜ್ಞಿವಾಂಸ್ತತಃ ।।<br />ಪ್ರಶ್ನಯೋಃ ಸ್ವಯಮೇವಾರ್ಥಂ ಕಾಶ್ಯೋ ವಕ್ತುಂ ಪ್ರಚಕ್ರಮೇ ।। ೨೧೨ ।। </div>
			<div class="verse">ಪೃಷ್ಟೇನಾಪಿ ನ ವಿಜ್ಞಾತಂ ಭವತಾ ತದಿದಂ ಮಯಾ ।।<br />ಉಚ್ಯಮಾನಂ ಯಥಾ ತತ್ತ್ವಂ ಸಮ್ಯಕ್ತ್ವಂ ಶ್ರೋತುಮರ್ಹಸಿ ।। ೨೧೩ ।। </div>
			<div class="verse">ಯತ್ರೈಷ ಏತತ್ಸುಪ್ತೋಽಭೂತ್ಸ್ವನಾಮಾಮನ್ತ್ರಣಧ್ವನಿಮ್ ।। <br />ನಾಶ್ರೌಷೀದ್ಯನ್ನಿಮಿತ್ತಂ ಜ್ಞಸ್ತನ್ನಿಮಿತ್ತಿಮಿದಂ ಶೃಣು ।। ೨೧೪ ।। </div>
			<div class="verse">ತ್ರೈವಿಧ್ಯಂ ಲಕ್ಷ್ಯತೇ ಯಸ್ಮಾದ್ಬುದ್ಧ್ಯಾದಿಪ್ರಾಣಭೂಮಿಷು ।।<br />ತದೇಷಾಮಿತಿ ಷಷ್ಠೀಯಂ ಶ್ರುತ್ಯಾ ತಸ್ಮಾತ್ಪ್ರಯುಜ್ಯತೇ ।। ೨೧೫ ।। </div>
			<div class="verse">ಪ್ರತ್ಯಕ್ಚಿದವಭಾಸಶ್ಚ ಕಾರಣಾನುಗಮೋಽಪರಃ ।।<br />ತಥಾಚ ಕರಣಾತ್ಮಾನೋ ಬಾಹ್ಯಗೋಚರರಞ್ಜಿತಾಃ ।। ೨೧೬ ।। </div>
			<div class="verse">ಬುದ್ಧ್ಯಾದೇಃ ಕೃತ್ಸ್ನಕಾರ್ಯಸ್ಯ ಪುಂಸ್ಕರ್ಮೋದ್ಭೂತಿಹೇತುತಃ ।।<br />ಬುದ್ಧ್ಯಾದ್ಯುತ್ಕ್ಷೇಪಸಂಹಾರೌ ತಸ್ಮಾತ್ಕರ್ಮನಿಬನ್ಧನೌ ।। ೨೧೭ ।। </div>
			<div class="verse">ಸ್ವಾತ್ಮಾವಭಾಸತೋ ಭೋಕ್ತಾ ಕರ್ತಾ ತ್ವಜ್ಞಾನಹೇತುತಃ ।।<br />ದ್ವಯಾವಿವಿಕ್ತೋ ಹಿ ಪರೋ ಭೋಕ್ತಾ ಕರ್ತೇತಿ ಚೋಚ್ಯತೇ ।। ೨೧೮ ।। </div>
			<div class="verse">ಜಾಗ್ರತ್ಫಲಪ್ರಯೋಗಸ್ಯ ಯದಾ ಕರ್ಮ ಪ್ರಹೀಯತೇ ।।<br />ವ್ಯುತ್ಥಾನಹೇತ್ವಸದ್ಭಾವಾತ್ತದಾಽಕರ್ತಾ ಸುಷುಪ್ಸತಿ ।। ೨೧೯ ।। </div>
			<div class="verse">ಭೋಕ್ತೃಪ್ರಯುಕ್ತಂ ಕರ್ತೃತ್ವಂ ಕರ್ತ್ರಾ ಕರ್ಮ ಪ್ರಯುಜ್ಯತೇ ।।<br />ಕರ್ಮಪ್ರಯುಕ್ತೋ ಭೋಗಶ್ಚ ತತಃ ಸಂಸ್ಕಾರಸಂಭವಃ ।। ೨೨೦ ।। </div>
			<div class="verse">ಸುಖುದುಃಖಾದಿಸಂಸ್ಕಾರಸಂಸ್ಕೃತೋಽಯಂ ಜಡಃ ಪುಮಾನ್ ।। <br />ರಾಗದ್ವೇಷಾದಿನಾಽಽಕ್ಷಿಪ್ತಸ್ತತೋ ಭೂಯಃ ಪ್ರವರ್ತತೇ ।। ೨೨೧ ।। </div>
			<div class="verse">ಅನ್ಯೋನ್ಯಂ ಕಾರ್ಯತಾ ಚೈಷಾಂ ಕಾರಣತ್ವಂ ತಥೈವ ಚ ।।<br />ತೇನಾನುಚ್ಛನ್ನಸಂಸ್ಕಾರ ಆತ್ಮಾಽಯಂ ಪ್ರಾಕ್ಪ್ರಬೋಧತಃ ।। ೨೨೨ ।। </div>
			<div class="verse">ಅವಿದ್ಯಾನಾಭಿಸಂಬನ್ಧೋ ಮಿಥ್ಯಾಧೀಚಕ್ರಸಂಸ್ಥಿತಃ ।।<br />ಆಬ್ರಹ್ಮಾಽಽಸ್ಥಾಣ್ವಯಂ ಯೋನೀರ್ಬಮ್ಭ್ರಮೀತ್ಯನಿಶಂ ಪರಃ ।। ೨೨೩ ।।  </div>
			<div class="verse">ಜಾಗ್ರತ್ಕರ್ಮಕ್ಷಯೇ ಸೋಽಯಮಾದಾಯಾಶೇಷಭಾವನಾಃ ।।<br />ಅಸಂಬುದ್ಧಾತ್ಮಕೋದ್ಭೂತಮನೋಬುದ್ಧ್ಯಾದಿರೂಪಿಣಾ ।। ೨೨೪ ।। </div>
			<div class="verse">ಆಧಿಸ್ವಭಾವಜೇನೇತಿ ಕರ್ತಾಽಽದಾನಸ್ಯ ಭಣ್ಯತೇ ।।<br />ಪ್ರತ್ಯಕ್ಚಿದವಭಾಸಾನ್ತಃ ಕರ್ತಾ ಕ್ಷೇತ್ರಜ್ಞ ಉಚ್ಯತೇ ।। ೨೨೫ ।। </div>
			<div class="verse">ಆದೀಯಮಾನಂ ವಿಜ್ಞಾನಂ ಸಾಮರ್ಥ್ಯಂ ವಿಷಯೋನ್ಮುಖಮ್ ।।<br />ವಾಗಾದೀನಾಮಿಹ ಗ್ರಾಹ್ಯಂ ಪ್ರಾಣಾನಾಂ ವಿಷಯಾಞ್ಜನಮ್ ।। ೨೨೬ ।। </div>
			<div class="verse">ಶಕ್ತಯಃ ಕರಣಾನ್ಯತ್ರ ಗೃಹ್ಯನ್ತೇ ಕಾರಣಾತ್ಮನಾ ।।<br />ಪರಮಾತ್ಮಾ ಗ್ರಹೀತಾಽತ್ರ ಸ್ವಾಭಾಸಾಭಿನ್ನವಿಗ್ರಹಃ   ।। ೨೨೭ ।। </div>
			<div class="verse">ತಥಾ ಸಂವರ್ಗವಿದ್ಯಾಯಾಂ ಪ್ರಾಣವಾಯ್ವಾತ್ಮನಾ ಶ್ರುತಿಃ ।।<br />ವಾಗಗ್ನ್ಯಾದ್ಯುಪಸಂಹಾರಂ ವಕ್ತಿ ನಾನ್ಯೇನ ಕಾರಣಾತ್ ।। ೨೨೮ ।। </div>
			<div class="verse">ನಾಮಾದ್ಯಾಶಾವಸಾನಂ ಚ ಪ್ರಾಣೇ ಸರ್ವಂ ಪ್ರತಿಷ್ಠಿತಮ್ ।।<br />ಪ್ರಾಣಬನ್ಧನವಾಕ್ಯಾಚ್ಚ ಸೂಕ್ತಮೇತದ್ಯಥೋದಿತಮ್ ।। ೨೨೯ ।। </div>
			<div class="verse">ಆವಿರ್ಭೂತಸ್ವಕಾರ್ಯಸ್ಯ ಸಂಸರ್ಗಃ ಕಾರಣಾತ್ಮನಾ।।।।<br />ವಾಗಾದ್ಯಾದಾನಮತ್ರ ಸ್ಯಾದ್ಬುದ್ಬುದಾನಾಂ ಯಥಾಽಮ್ಭಸಾ ।। ೨೩೦ ।। </div>
			<div class="verse">ಸಹಾರ್ಥೇ ವಾ ತೃತೀಯೇಯಂ ವಿಜ್ಞಾನೇನೇತಿ ಯಾ ಶ್ರುತಾ ।।<br />ಸಹ ಪ್ರಮಾತೃಜ್ಞಾನೇನ ವಾಗಾದೇರುಪಸಂಹೃತಿಃ ।। ೨೩೧ ।। </div>
			<div class="verse">ಯದಿ ವಾಽಸ್ತು ತೃತೀಯೇಯಮಿತ್ಥಂಭೂತಾರ್ಥವಾಚಿನೀ ।।<br />ಪ್ರತ್ಯಗ್ಜ್ಞಾನಸ್ವಭಾವೇನ ಕಾರ್ಯಕಾರಣಸಂಹೃತಿಃ ।। ೨೩೨ ।। </div>
			<div class="verse">ಅನನ್ಯಬೋಧಪ್ರತ್ಯಕ್ಷೋ ಯ ಏಷ ಇತಿ ಭಣ್ಯತೇ ।।<br />ತಸ್ಯ ಸಂಪ್ರತಿಪತ್ತ್ಯರ್ಥಮನ್ತರ್ಹೃದಯಕೀರ್ತನಮ್ ।। ೨೩೩ ।। </div>
			<div class="verse">ಪರಾಕ್ಪ್ರಮೇಯಭೂಮಿಭ್ಯೋ ವ್ಯುತ್ಥಾಪ್ಯ ಮನ ಆದರಾತ್ ।।<br />ಪ್ರತ್ಯಕ್ಪ್ರವಣಯಾ ದೃಷ್ಟ್ಯಾ ಪಶ್ಯಾಽಽತ್ಮಾನಂ ತ್ವಮಞ್ಜಸಾ ।। ೨೩೪ ।। </div>
			<div class="verse">ಆತ್ಮಬುದ್ಧಿರಿಯಂ ಪುಂಸಾಂ ಲಕ್ಷ್ಯತೇಽವ್ಯಭಿಚಾರಿಣೀ ।।<br />ವ್ಯಭಿಚಾರಿಣೀಷ್ವನಾತ್ಮೋತ್ಥಬುದ್ಧಿಷು ಪ್ರತ್ಯಗಾತ್ಮನಿ ।। ೨೩೫ ।। </div>
			<div class="verse">ಬುದ್ಧಾತ್ಮನೋಽಪಿ ಸಾ ಬಾಹ್ಯಪದಾರ್ಥಜ್ಞಾನವಿಭ್ರಮಾತ್ ।। <br />ಸಂಕೀರ್ಯಮಾಣೇವಾಽಽಭಾತಿ ತಮಸೋಪಹತಾತ್ಮನಾಮ್ ।। ೨೩೬ ।। </div>
			<div class="verse">ಜಗ್ಧೇ ಕಾರ್ಯೇ ಚ ನಿಃಶೇಷೇ ಕಾರಣೇ ಚಾಽಽತ್ಮವಿದ್ಯಯಾ ।।<br />ಅಪೂರ್ವಾದ್ಯಾತ್ಮನಾಽಽತ್ಮಾಽಯಮಾತ್ಮನ್ಯೇವಾವಸೀಯತಾಮ್ ।। ೨೩೭ ।। </div>
			<div class="verse">ಆದಾಯಾಕಾಶಶಬ್ದಾಭ್ಯಾಮೈಕಾತ್ಮ್ಯಂ ಪ್ರತಿಪಾದ್ಯತೇ ।। <br />ಕ್ಷೇತ್ರಜ್ಞೇಶ್ವರಯೋಃ ಸಾಕ್ಷಾಚ್ಛ್ರುತ್ಯೇಹಾಜ್ಞಾನಹಾನತಃ ।। ೨೩೮ ।। </div>
			<div class="verse">ತಾತ್ಸ್ಥ್ಯಾದ್ಧೃದಯಶಬ್ದೇನ ಬುದ್ಧಿರತ್ರಾಭಿಧೀಯತೇ ।।<br />ಐಕಾತ್ಮ್ಯಪ್ರತಿಪತ್ತ್ಯರ್ಥಂ ಕ್ಷೇತ್ರಜ್ಞಪರಮಾತ್ಮನೋಃ ।। ೨೩೯ ।। </div>
			<div class="verse">ಘಟಾಕಾಶೋ ಮಹಾಕಾಶ ಇತ್ಯುಕ್ತೌ ಖೈಕಧೀರ್ಯಥಾ ।।<br />ತಥೇಹಾಪಿ ಕಥಂ ನಾಮ ಪ್ರತ್ಯಗ್ಧೀಃ ಸ್ಯಾದಿತೀರ್ಯತೇ ।। ೨೪೦ ।। </div>
			<div class="verse">ಬುದ್ಧೇರನ್ತಃ ಪ್ರತೀಚೋಽನ್ಯೋ ನಾರ್ಥಃ ಸಂಭಾವ್ಯತೇ ಯತಃ ।।<br />ತಸ್ಮಾದಾಕಾಶಶಬ್ದೇನ ಪ್ರತ್ಯಗಾತ್ಮಾಽಭಿಧೀಯತೇ ।। ೨೪೧ ।। </div>
			<div class="verse">ಪ್ರಾಣಾದೀನಾಂ ಯತೋ ಜನ್ಮ ವಕ್ಷ್ಯತೇ ಪ್ರತ್ಯಗಾತ್ಮನಃ ।।<br />ತಸ್ಮಾಚ್ಚಾಽಽಕಾಶಶಬ್ದೇನ ಬ್ರಹ್ಮೈವಾತ್ರಾಭಿಧೀಯತೇ ।। ೨೪೨ ।। </div>
			<div class="verse">ಅಥಾಽಽಕಾಶೋ ಹ ವೈ ನಾಮ ಸತಾ ಸೋಮ್ಯೇತಿ ಚ ಶ್ರುತಿಃ ।।<br />ಬ್ರಹ್ಮಾಕಾಶಾತ್ಪರೋ ನಾನ್ಯ ಆಕಾಶ ಇಹ ಗೃಹ್ಯತೇ ।। ೨೪೩ ।। </div>
			<div class="verse">ಸ್ವತೋವಗಮರೂಪೇಽಸ್ಮಿನ್ಕೂಟಸ್ಥೇ ಕಾರಣಾತ್ಮನಾ ।।<br />ಕಾರ್ತ್ಸ್ನ್ಯೇನಾವಸಿತಿರ್ಭೋಕ್ತುಃ ಶೇತ ಇತ್ಯಭಿಧೀಯತೇ ।। ೨೪೪ ।। </div>
			<div class="verse">ದೃಷ್ಟಾನ್ತಶ್ಚ ಕುಮಾರಾದಿ ತಥಾಚ ಘಟತೇಽಞ್ಜಸಾ ।।<br />ಪ್ರತ್ಯಕ್ಚೈತನ್ಯಮಾತ್ರತ್ವಾನ್ನ ತು ನಿದ್ರೇಹ ಯುಜ್ಯತೇ ।। ೨೪೫ ।। </div>
			<div class="verse">ದೇಹಾದ್ಯಧ್ಯಕ್ಷತಾಂ ಹಿತ್ವಾ ಯದಾಽಯಂ ವರ್ತತೇ ತದಾ ।।<br />ಸ್ವಾತ್ಮನ್ಯೇವಾಽಽಸ್ತ ಇತ್ಯೇತತ್ಕುತಶ್ಚೇತ್ಸ್ವಪಿತೀತ್ಯತಃ ।। ೨೪೬ ।। </div>
			<div class="verse">ಇತಶ್ಚ ಪ್ರತ್ಯಗಾತ್ಮಸ್ಥೋ ನಾನ್ಯತ್ರಾಗಾದಯಂ ಪುಮಾನ್ ।।<br />ಸುಷುಪ್ತೇ ಸ್ವಪಿತೀತ್ಯುಕ್ತೇಸ್ತದೇತದಭಿಧೀಯತೇ ।। ೨೪೭ ।। </div>
			<div class="verse">ಅನ್ಯೇ ವ್ಯಾಚಕ್ಷತೇ ಬುದ್ಧಿವಿಜ್ಞಾನೇನೇತಿ ವಿಸ್ಮಿತಾಃ ।।<br />ವಾಗಾದಿಜ್ಞಾನಮಾದಾಯ ಹೃತ್ಖೇ ಶೇತೇ ಯ ಉತ್ಥಿತಃ ।। ೨೪೮ ।। </div>
			<div class="verse">ಸುಷುಪ್ಸುರ್ಮನಸೈವಾಽಽತ್ಮಾ ಮನಸ್ಯೇವ ಸಮೂಹತಿ ।। <br />ಪ್ರಾಣಾನ್ಸ್ವಶಕ್ತಿಭಿಃ ಸಾಕಂ ಮನೋಽಪ್ಯಾತ್ಮನಿ ಲೀಯತೇ ।। ೨೪೯ ।। </div>
			<div class="verse">ವಿಶೀರ್ಣಕರಣಗ್ರಾಮೋ  ಬುದ್ಧಿಭಾವನಯಾ ಯುತಃ ।।<br />ಹೃದ್ಯಾಕಾಶಾತ್ಪ್ರಸೃತ್ಯಾಽಽತ್ಮಾ ನಾಡೀಭಿಃ ಸ್ವಪ್ನಮಶ್ನುತೇ ।। ೨೫೦ ।। </div>
			<div class="verse">ಮನೋವಾಗಾದಿವಿಜ್ಞಾನವಿಗ್ರಹಃ ಕರಣಾಖ್ಯಯಾ ।।<br />ವಿಜಾನಾತೀತಿ ಕರ್ತೃಸ್ಥೇ ಪರಸ್ಮಿನ್ಭಾವಸಾಧನಃ ।। ೨೫೧ ।। </div>
			<div class="verse">ಪ್ರಕಾಶವೃತ್ತಿರ್ಯಾ ಜ್ಞಸ್ಯ ಸಾ ಹೃದ್ಧರ್ಮಾನುಗಾ ಸತೀ ।।<br />ಉದ್ಗಚ್ಛತಿ ಯತಸ್ತಸ್ಮಾದ್ಧೃದ್ವಿಶೇಷೇ ಲಯಂ ವಿದುಃ ।। ೨೫೨ ।। </div>
			<div class="verse">ಸ್ವಗೋಚರೋನ್ಮುಖಂ ಜ್ಞಾನಂ ವಾಗಾದೀನಾಮಶೇಷತಃ ।।<br />ಆದಾಯ ಭಾವನಾಬುದ್ಧ್ಯಾ ಶೇತೇ ಜ್ಞೋ ಹೃದಯಾಮ್ಬರೇ ।। ೨೫೩ ।।</div>
			<div class="verse">ಭಾವನಾರೂಪವಿಜ್ಞಾನಮಭಿವ್ಯಕ್ತಂ ಯದಾ ಹೃದಿ ।।<br />ಕ್ಷೇತ್ರಜ್ಞಸ್ಯಾರ್ಥವದ್ಭಾತಿ ಶೇತೇ ಹೃದೀತ್ಯತೋ ವಚಃ ।। ೨೫೪ ।। </div>
			<div class="verse">ಏವಂ ಶ್ರುತಿರಿಯಂ ಕೈಶ್ಚಿದ್ವ್ಯಾಖ್ಯಾತಾಽತಿಪ್ರಯತ್ನತಃ ।।<br />ಪರೀಕ್ಷ್ಯೈತದ್ವಯಂ ಗ್ರಾಹ್ಯಂ ಸ್ವಯಮೇವ ಪರೀಕ್ಷಕೈಃ ।। ೨೫೫ ।। </div>
			<div class="verse">ಸಹ ಭಾವನಯಾ ಬುದ್ಧೇಃ ಶ್ರುತತ್ವಾದುಪಸಂಹೃತೇಃ ।।<br />ನ ಸ್ಯಾತ್ತಥೋಪಸಂಹಾರಸ್ತೇನೇಯಂ ಕಲ್ಪನಾ ಮುಧಾ ।। ೨೫೬ ।। </div>
			<div class="verse">ಸ್ವಗೋಚರೇಷೂತ್ಸೃಷ್ಟಾನಿ ಯದಾ ಗೃಹ್ಣಾತ್ಯಯಂ ಸ್ವಯಮ್ ।। <br />ವಾಗಾದೀನಿ ತದೈವೈನಂ ಸ್ವಪಿತೀತಿ ಪ್ರಚಕ್ಷತೇ ।। ೨೫೭ ।। </div>
			<div class="verse">ಸಮಾಖ್ಯಾಸಂಶ್ರಯಾತ್ತಸ್ಮಾದಭೂತ್ಪ್ರಾಕ್ಪ್ರತ್ಯಗಾತ್ಮನಿ ।। <br />ವ್ಯಭಿಚಾರೋಽಪಿ ಚೇನ್ನಾಮ್ನಿ ತತೋ ಯುಕ್ತಿರಪೀರ್ಯತೇ ।। ೨೫೮ ।। </div>
			<div class="verse">ವಾಗಾದಿಪ್ರಕೃತೌ ಪ್ರಾಣಶಬ್ದೋ ಘ್ರಾಣೇಽವಗಮ್ಯತೇ ।।<br />ಮುಖ್ಯಸ್ಯಾನುಪಸಂಹಾರಾನ್ನ ತದ್ವಾಚಕ ಇಷ್ಯತೇ ।। ೨೫೯ ।। </div>
			<div class="verse">ವಾಸನಾಮಾತ್ರಹೇತುಶ್ಚ ಸ್ವಪ್ನೇ ಕರ್ಮೇನ್ದ್ರಿಯಾಶ್ರಯಃ ।।<br />ಸರ್ವೇನ್ದ್ರಿಯಾಣಾಂ ಲೀನಾತ್ವದ್ವ್ಯಾಪಾರೋ ನ ಪ್ರಬೋಧವತ್ ।। ೨೬೦ ।। </div>
			<div class="verse">ವಾಗಾದ್ಯುಪಾಧಿಸಂಬನ್ಧೇ ಸಂಸಾರಿತ್ವಮಿವೇಕ್ಷ್ಯತೇ ।।<br />ತೇ ತೂಪಸಂಹೃತಾಃ ಸರ್ವೇಽಸಂಸಾರಿತ್ವಮತೋ ದೃಶೇಃ ।। ೨೬೧ ।। </div>
			<div class="verse">ನನು ಸ್ವಪ್ನೇಽಪಿ ಜಾಗ್ರದ್ವತ್ಪ್ರತ್ಯಕ್ಷಮುಪಲಭ್ಯತೇ ।। <br />ಸರ್ವೇನ್ದ್ರಿಯವಿಯೋಗೇಽಪಿ ಸುಖಿದುಃಖಿತ್ವಮಾತ್ಮನಃ ।। ೨೬೨ ।। </div>
			<div class="verse">ಮೈವಂ ಮೃಷಾತ್ವಾತ್ಸ್ವಪ್ನೋತ್ಥಸುಖದುಃಖಾದಿಲಕ್ಷಣ -<br />ಸಂಸಾರಸ್ಯೇತ್ಯತೋ ವಕ್ತಿ ಶ್ರುತಿಸ್ತಸ್ಯ ಮೃಷಾರ್ಥತಾಮ್ ।। ೨೬೩ ।। </div>
			<div class="verse">ನಾಸ್ಯ ಸ್ವಾಪಃ ಪ್ರಬೋಧೋ ವಾ ಕುತಃ ಸ್ವಪ್ನಸ್ಯ ಸಂಭವಃ ।।<br />ಪ್ರತ್ಯಕ್ಸ್ವಭಾವ ಏವಾಸ್ಯ ಜಾಗ್ರತ್ಸ್ವಪ್ನಸುಷುಪ್ತಯಃ ।। ೨೬೪ ।। </div>
			<div class="verse">ಸುಪ್ತಃ ಪ್ರಬುದ್ಧ ಇತ್ಯೇವಂ ಸ್ವಪ್ನಂ ಪಶ್ಯತಿ ಚೇತಿ ಯಃ ।।<br />ವಿಕಲ್ಪ ಏಷ ಭೂತಾನಾಮವಿದ್ಯಾರಾತ್ರಿಶಾಯಿನಾಮ್ ।। ೨೬೫ ।। </div>
			<div class="verse">ಮಾಯಾಮಾತ್ರಮಿದಂ ಸರ್ವಂ ಜಗತ್ಸ್ಥಾವರಜಙ್ಗಮಮ್ ।।<br />ಸರ್ಪಾದೇರಿವ ರಜ್ಜ್ವಾದಿಸ್ತತ್ತ್ವಮಸ್ಯಪರಂ ಪದಮ್ ।। ೨೬೬ ।। </div>
			<div class="verse">ಚಿತ್ತಸಂಮೋಹಮಾತ್ರೇಸ್ಮಿಲ್ಲೋಕೋಽಯಂ ಪರಿಖಿದ್ಯತೇ ।। <br />ದಿಙ್ಮೋಹಾಕುಲವಿಜ್ಞಾನೋ ನಷ್ಟಮಾರ್ಗ ಇವಾಧ್ವಗಃ ।। ೨೬೭ ।। </div>
			<div class="verse">ಅಸ್ಮಿನ್ನರ್ಥೇ ಜಗಾದೇಮೌ ಶ್ಲೋಕೌ ಯದುಕುಲೋದ್ವಹಃ ।।<br />ಪುರಾಣಃ ಶಾಶ್ವತೋ ವಿಷ್ಣುಃ ಪ್ರಪನ್ನಾಯ ಕಿರೀಟಿನೇ ।। ೨೬೮ ।।</div>
			<div class="verse">ನ ಮಾಂ ದುಷ್ಕೃತಿನೋ ಮೂಢಾಃ ಪ್ರಪದ್ಯನ್ತೇ ನರಾಧಮಾಃ ।।<br />ಮಾಯಯಾಽಪಹೃತಜ್ಞಾನಾ ಆಸುರಂ ಭಾವಮಾಶ್ರಿತಾಃ ।। ೨೬೯ ।। </div>
			<div class="verse">ದೈವೀ ಹ್ಯೇಷಾ ಗುಣಮಯೀ ಮಮ ಮಾಯಾ ದುರತ್ಯಯಾ ।। <br />ಮಾಮೇವ ಯೇ ಪ್ರಪದ್ಯನ್ತೇ ಮಾಯಾಮೇತಾಂ ತರನ್ತಿ ತೇ ।। ೨೭೦ ।। </div>
			<div class="verse">ಆತ್ಮೈವೇದಂ ಜಗತ್ಸರ್ವಂ ಸತ್ಯಾಪೂರ್ವಾದಿಲಕ್ಷಣಮ್ ।।<br />ವೇತ್ತಿ ಯಸ್ತತ್ತ್ವತೋ ವಾಕ್ಯಾತ್ತಸ್ಯೈವೇಹ ಕೃತಾರ್ಥತಾ ।। ೨೭೧ ।। </div>
			<div class="verse">ಪ್ರತ್ಯಕ್ತಮೋವಸಾಯ್ಯೇವ ಪರಾಗ್ಜ್ಞಾನಮಶೇಷತಃ ।।<br />ಪ್ರತ್ಯಗಾತ್ಮನ್ಯವಿದ್ಯೇತಿ ತ್ವವಿದ್ಯಾಪರಿಕಲ್ಪನಾ ।। ೨೭೨ ।। </div>
			<div class="verse">ಸ್ವಾರ್ಥಂ ಪ್ರತ್ಯೇವ ವಿಜ್ಞೇಯಾಃ ಸದಸತ್ತ್ವಾದಿಕಲ್ಪನಾಃ ।।<br />ಜಾಗ್ರತ್ಸ್ವಪ್ನಾವತಃ ಸಿದ್ಧೌ ಸ್ವಾರ್ಥಂ ಪ್ರತ್ಯೇವ ನ ಸ್ವತಃ ।। ೨೭೩ ।। </div>
			<div class="verse">ವಾಗಾದಿಸಾಧ್ಯಸಂದೃಷ್ಟೇಃ ಸ್ವಪ್ನೋ ಬೋಧಸಮೋ ಯದಿ ।।<br />ಅವಸ್ಥಾತ್ರಿತಯಸ್ಯಾಸ್ಯ ಕುತಃ ಸಿದ್ಧಿರಿತೀರ್ಯತಾಮ್ ।। ೨೭೪ ।। </div>
			<div class="verse">ಆದಾಯೇತಿ ಚ ಕ್ತ್ವಾನ್ತೋಕ್ತೇಃ ಪೂರ್ವಾಕಲೈಕಕರ್ಮಣಃ ।।<br />ಸ್ವಪ್ನ ಏವ ತು ಸಂಸಿದ್ಧಿರಾದಾವನ್ತೇ ಹ್ಯಸಂಭವಾತ್ ।। ೨೭೫ ।। </div>
			<div class="verse">ಇತಿ ಭೂತಾರ್ಥಸಂಬೋಧಜ್ಞಾನೋನ್ಮೀಲಿತಚಕ್ಷುಷಾಮ್ ।।<br />ನಾಸ್ತಿ ವ್ಯಾಧಿರ್ಜರಾ ನಾಸ್ತಿ ನಾಸ್ತಿ ದೇಶಪರಿಭ್ರಮಃ ।। ೨೭೬ ।। </div>
			<div class="verse">ನಾಸ್ತಿ ರೋಗೋ ನ ಸಂತಾಪೋ ನಾಸ್ತಿ ಕಾಮಾದಿಸಂಪ್ಲುತಿಃ ।।<br />ನ ಸ್ಯುರ್ಹರ್ಷಭಯೋದ್ವೇಗಹಾನೋಪಚಯಮೃತ್ಯವಃ ।। ೨೭೭ ।।</div>
			<div class="verse">ನ ಶೋಕೋ ನಾರತಿಃ ಕಾಚಿನ್ನ ಕರ್ತೃತ್ವಂ ನ ಕಾರ್ಯತಾ ।।<br />ನ ಜ್ಞೇಯಂ ನಾಪಿ ಚ ಜ್ಞಾತಾ ತದಭಾವೋಽಪಿ ನೇಷ್ಯತೇ ।। ೨೭೮ ।। </div>
			<div class="verse">ಇತಿ ಕ್ಷರಾರ್ಥಸಂಬನ್ಧಜ್ಞಾನೇಽಸ್ಮಿಲ್ಲೋ಼ಕಚಕ್ಷುಷಾ ।।<br />ವಿಕಲ್ಪಹೇತ್ವವಿದ್ಯಾಯಾಃ ಪ್ರತ್ಯಗ್ಯಾಥಾತ್ಮನಿಷ್ಠಿತಃ ।।<br />ಸಮ್ಯಗ್ಬೋಧಾಗ್ನಿನಾ ಧ್ವಸ್ತೌ ವಿಕಲ್ಪೋ ನಾವಶಿಷ್ಯತೇ ।। ೨೭೯ ।। </div>
			<div class="verse">ವಿಜಿಜ್ಞಾಪಯಿಷುರ್ಗಾರ್ಗ್ಯಮಿಮಮರ್ಥಮತೋ ನೃಪಃ ।।<br />ಸ ಯತ್ರೇತ್ಯಾದಿಕಾಮಾಹ ಪರಾಮುಕ್ತಿಪರಂಪರಾಮ್ ।। ೨೮೦ ।। </div>
			<div class="verse">ಸ್ವಪ್ನೇ ಭವತ್ವಾತ್ಸ್ವಪ್ನೇತಿ ಜಾಗ್ರತ್ಸ್ವಾಪಾದ್ವಿವೇಚನಮ್ ।।<br />ಮಿಥ್ಯಾತ್ವಪ್ರತಿಪತ್ತ್ಯರ್ಥಂ ಸ್ವಪ್ನಸ್ಯ ಕ್ರಿಯತೇ ಸ್ಫುಟಮ್ ।। ೨೮೧ ।। </div>
			<div class="verse">ನಿಶಾಯಾಂ ಸಂಪ್ರವೃತ್ತಾಯಾಂ ಸಂಹೃತಾಕ್ಷಸ್ಯ ನಿದ್ರಯಾ ।।<br />ಜಾಗ್ರತ್ಕರ್ಮಣ್ಯುಪಕ್ಷೀಣೇ ಸ್ವಪ್ನಭೋಗ ಉಪಸ್ಥಿತೇ ।। ೨೮೨ ।। </div>
			<div class="verse">ಬೋಧಾವಸ್ಥಾ ತಿರೋನೀಯ ದೇಹಾದ್ಯಾಶ್ರಯಲಕ್ಷಣಾಮ್ ।।<br />ಕರ್ಮೋದ್ಭಾವಿತಸಂಸ್ಕಾರಸ್ತತ್ರ ಸ್ವಪ್ನರಿರಂಸಯಾ ।। ೨೮೩ ।। </div>
			<div class="verse">ಅವಸ್ಥಾಂ ಪ್ರಯಯಾವನ್ಯಾಂ ಮಾಯಾವೀವಾಽಽತ್ಮಮಾಯಯಾ ।।<br />ಉಚ್ಚಾವಚಾನ್ಬಹೂನರ್ಥಾನ್ಸೋಽಸೃಜತ್ಸೃಜತೇಽನೃತಾನ್ ।। ೨೮೪ ।।</div>
			<div class="verse">ಅವಿದ್ಯಾಕಾಮಕರ್ಮಾದಿಸಾಧನೈಃ ಸಮುಪಾರ್ಜಿತಾನ್ ।।<br />ಬೋಧೇ ಸಾಧಾರಣಾ ಯೇಽಸ್ಯ ಸ್ವಪ್ನೇ ತೇಽನನ್ಯದ್ರಷ್ಟೃಕಾಃ ।। ೨೮೫ ।। </div>
			<div class="verse">ಲೋಕಾಃ ಕರ್ಮಫಲಾನೀತಿ ತೇಷಾಂ ಮಿಥ್ಯಾತ್ವಮುಚ್ಯತೇ ।।<br />ಉತೇವೇತ್ಯಾದಿನಾ ಸ್ಪಷ್ಟಮೈಕಾತ್ಮ್ಯಪ್ರತಿಪತ್ತಯೇ ।। ೨೮೬ ।। </div>
			<div class="verse">ನನು ಬೋಧೇ ಯಥಾ ಲೋಕಾಸ್ತತ್ಕಾಲಾವ್ಯಭಿಚಾರಿಣಃ ।।<br />ಸ್ವಪ್ನೇಽಪಿ ಸ್ವಪ್ನಕಾಲಸ್ಥಾಸ್ತದ್ವತ್ಸನ್ತ್ವಿತಿ ಭಣ್ಯತೇ ।। ೨೮೭ ।। </div>
			<div class="verse">ನನು ಜಾಗ್ರತ್ಸ್ಥಲೋಕಾನಾಂ ಮಿಥ್ಯಾತ್ವಂ ಪ್ರಾಕ್ಪ್ರಪಞ್ಚಿತಮ್ ।।<br />ಅವಿದ್ಯಾಮಾತ್ರಹೇತುತ್ವಂ ಪಾಣಿಪೇಷಪ್ರಬೋಧನಾತ್ ।। ೨೮೮ ।। </div>
			<div class="verse">ತಥಾಚ ಸತಿ ದೃಷ್ಟಾನ್ತೋ ಭವತೋ ನೋಪಪದ್ಯತೇ ।।<br />ಮಿಥ್ಯಾತ್ಮಕತ್ವಾತ್ಸರ್ವಸ್ಯ ನೈತದೇವಂ ಕುತೋ ಯತಃ ।। ೨೮೯ ।। </div>
			<div class="verse">ವಿವೇಕಮಾತ್ರಸಿದ್ಧ್ಯರ್ಥೋ ಭೋಕ್ತೃಭೋಗ್ಯಪದಾರ್ಥಯೋಃ ।।<br />ಪಾಣಿಪೇಷಾದಿಕೋ ಗ್ರನ್ಥಃ ಶುದ್ಧಿಸ್ತತ್ರ ವಿವಕ್ಷ್ಯತೇ ।। ೨೯೦ ।। </div>
			<div class="verse">ತಸ್ಮಾತ್ಕೃತಕದೃಷ್ಟಾನ್ತಮುಪಾದಾಯಾಽಽತ್ಮನೋಽಞ್ಜಸಾ ।।<br />ಆಧ್ಯಾತ್ಮಿಕಾದಿಲೇಪಾನಾಂ ವಿಶುದ್ಧಿರಿಹ ಭಣ್ಯತೇ ।। ೨೯೧ ।। </div>
			<div class="verse">ಕಿಂಚಿತ್ಸಾಮಾನ್ಯಮಾಶ್ರಿತ್ಯ ಜಾಮಿತ್ವಂ ಪ್ರತಿಪದ್ಯತೇ ।।<br />ನ್ಯಾಯಃ ಸರ್ವೋಽಪಿ ಯೇನಾತೋ ನೈತತ್ಸಾಧು ಪ್ರಚೋದಿತಮ್ ।। ೨೯೨ ।। </div>
			<div class="verse">ಮಹಾರಾಜಾದಯೋ ನಾಸ್ಯ ಸ್ವಪ್ನಾನುಭವಗೋಚರಾಃ ।।<br />ಆತ್ಮಭೂತಾ ಇತಿ ಜ್ಞೇಯಾಸ್ತದ್ಭೇದೇನೋಪಲಮ್ಭನಾತ್ ।। ೨೯೩ ।। </div>
			<div class="verse">ಪರ್ಯಙ್ಕಶಯಿತಾದ್ರಾಜ್ಞಃ ಪ್ರತ್ಯಕ್ಷಾದಿಪ್ರಮಾಣಕಾತ್ ।।<br />ಬಹಿಃ ಸಮೀಕ್ಷ್ಯತೇ ರಾಜಾ ಸ್ವಪ್ನದೃಗ್ಭಿರ್ವನಂ ಗತಃ ।। ೨೯೪ ।। </div>
			<div class="verse">ಸ್ವಾನುಭೂತ್ಯನುರೋಧೇನ ರಾಜ್ಞೋ ರಾಜಾಽಮೃಷಾ ಗೃಹೇ ।।<br />ಸ್ವಪ್ನೇ ಪ್ರವದ್ಧಸ್ಯ ಸತೋ ಮೃಷಾ ಸ್ಯಾದ್ವನಮಾಶ್ರಿತಃ ।। ೨೯೫ ।। </div>
			<div class="verse">ಜಾಗ್ರದ್ದೃಷ್ಟಂ ಮೃಷಾ ಸ್ವಪ್ನೇ ಸಜ್ಜಾಗರೇ ಮೃಷಾ ।।<br />ಅನ್ಯೋನ್ಯವ್ಯಭಿಚಾರಿತ್ವಾತ್ಸ್ವಪ್ನಜಾಗ್ರತ್ಪದಾರ್ಥಯೋಃ ।। ೨೯೬ ।। </div>
			<div class="verse">ಅಹಃ ಕ್ಷಪಾಯಾಂ ಚ ಕುತಃ, ಸಂಹೃತಾಕ್ಷಸ್ಯ ಚೇಕ್ಷಣಮ್ ।।<br />ಮೃತಾನಾಂ ಜೀವನಂ ತದ್ವದ್ವೃದ್ಧಾನಾಂ ಯೌವನಂ ಕುತಃ ।। ೨೯೭ ।। </div>
			<div class="verse">ನ ಚಕ್ಷುರಾದಿದೃಷ್ಟೀನಾಮನ್ತರ್ದೇಹಸಮೀಕ್ಷಣಮ್ ।।<br />ಹಿಮವತ್ಪ್ರಭೃತೀನಾಂ ಚ ಕುತೋಽನ್ತಃ ಸಂಭವೋ ಹೃದಿ ।। ೨೯೮ ।। </div>
			<div class="verse">ನಾಪಿ ದೇಹಾದ್ವಿನಿಷ್ಕ್ರಮ್ಯ ಪರ್ವತಾದೀನ್ಸಮೀಕ್ಷತೇ ।।<br />ದೇಹಂ ವಿನಾ ಕಥಮಗಾದ್ಗತಿಸಾಧನವರ್ಜಿತಃ ।। ೨೯೯ ।। </div>
			<div class="verse">ಅನ್ತರೇಣಾಪಿ ದೇಹಾದೀಂಸ್ತತ್ಕಾರ್ಯಂ ಚೇತ್ಕರೋತ್ಯಯಮ್ ।।<br />ವ್ಯರ್ಥಂ ದೇಹಾದ್ಯುಪಾದಾನಮಸ್ಯ ಪ್ರಾಪ್ನೋತ್ಯಸಂಶಯಮ್ ।। ೩೦೦ ।। </div>
			<div class="verse">ನನು ಪರ್ಯಙ್ಕ ಆಸೀನೋ ಗಚ್ಛಞ್ಶಿವಿಕಯಾ ವನಮ್ ।।<br />ವೇಶ್ಮತೋ ಬಹಿರಾತ್ಮಾನಂ ದ್ರಕ್ಷ್ಯತೀತಿ ನ ತದ್ಯತಃ ।। ೩೦೧ ।। </div>
			<div class="verse">ಅಮಾತ್ಯಾದೀನ್ಯಥಾಽಽದಾಯ ಸ್ವಾತ್ಮಭೋಗಪ್ರಸಿದ್ಧಯೇ ।।<br />ನೃಪಃ ಸ್ವದೇಶಮಧ್ಯಸ್ಥೋ ಯಥೇಷ್ಟಂ ಪರಿವರ್ತತೇ ।। ೩೦೨ ।। </div>
			<div class="verse">ಸ್ವದೇಹರಾಷ್ಟ್ರಸಂಸ್ಥೋಽಯಂ ಜಾಗ್ರದ್ಭಾವನಿರೂಪಿಣಃ ।।<br />ಪ್ರಾಣಾನಾತ್ಮಾ ತಥಾಽಽದಾಯ ಸ್ವಪ್ನಾನ್ಪಶ್ಯತಿ ಕಾಮತಃ ।। ೩೦೩ ।। </div>
			<div class="verse">ಅಸತ್ಯೋಪಾಧಿಭಿಃ ಸೋಽಯಂ ಕೂಟಸ್ಥಾಸಙ್ಗವಿಗ್ರಹಃ ।।<br />ಅವಿದ್ಯಾರೋಪಿತಮಲೋ ವಿದ್ಯಯಾಽಽತ್ಮಾ ವಿಶೋಧ್ಯತೇ ।। ೩೦೪ ।। </div>
			<div class="verse">ನಿಃಸಙ್ಗಸ್ಯ ಸಸಙ್ಗೇನ ಕೂಟಸ್ಥಸ್ಯ ವಿನಾಶಿನಾ ।।<br />ಆತ್ಮನೋಽನಾತ್ಮನಾ ಯೋಗೋ ವಾಸ್ತವೋ ನೋಪಪದ್ಯತೇ ।। ೩೦೫ ।। </div>
			<div class="verse">ಕೂಟಸ್ಥಾದತ್ತಾನುಜ್ಞಂ ಸತ್ಪ್ರತ್ಯಾಖ್ಯಾತಂ ಸಹಾನ್ವಯಮ್ ।।<br />ಕಾರಕಾದ್ಯನ್ಯತೋ ಮೋಹಾನ್ನಾಽಽತ್ಮಾನಂ ಪ್ರತಿ ಢೌಕತೇ ।। ೩೦೬ ।। </div>
			<div class="verse">ನನು ಕಾಮವಶಾದಸ್ಯ ತ್ವಯೋಕ್ತಂ ಪರಿವರ್ತನಮ್ ।।<br />ದ್ರಷ್ಟೃದೃಶ್ಯಾದಿಭಾವಶ್ಚ ಕಥಂ ಶುದ್ಧಸ್ತಥಾ ಸತಿ ।। ೩೦೭ ।। </div>
			<div class="verse">ಮೈವಂ ಸ್ವತೋಽವಬುದ್ಧತ್ವಾತ್ಕುತೋಽಜ್ಞಾನೇನ ಸಂಗತಿಃ ।।<br />ಅಜ್ಞಾನಸಂಗತಿಂ ಮುಕ್ತ್ವಾ ನ ಸ್ಯಾತ್ತಜ್ಜೇನ ಸಂಗತಿಃ ।। ೩೦೮ ।। </div>
			<div class="verse">ಏವಂ ಯಸ್ಮಾತ್ಸ್ವತಃ ಶುದ್ಧೋ ದ್ವಿತೀಯಾಸಂಗತೇರಯಮ್ ।।<br />ಆತ್ಮಾತಸ್ಮಾತ್ಸ್ವತೋ ಮುಕ್ತಃ ಕೂಟಸ್ಥಜ್ಞಾಪ್ತಿಮಾತ್ರತಃ ।। ೩೦೯ ।। </div>
			<div class="verse">ನ ಯಥಾ ಶ್ರೋತ್ರವಿಜ್ಞಾನಂ ರೂಪೇಣೈತಿ ಸಮಾಗಮಮ್ ।।<br />ಸಂಸಾರೇಣ ತಥೈವಾಽಽತ್ಮಾ ಕೌಟಸ್ಥ್ಯಾನ್ನೈತಿ ಸಂಗತಿಮ್ ।। ೩೧೦ ।। </div>
			<div class="verse">ಇತ್ಯರ್ಥಸ್ಯಾವಬೋಧಾರ್ಥಂ ಪರೋ ಗ್ರನ್ಥೋಽವತಾರ್ಯತೇ ।। ೩೧೧ ।। <br />ವಿಶುದ್ಧಿಂ ವ್ಯತಿರೇಕಂ ಚ ಸ್ವಪ್ನಜಾಗ್ರದವಸ್ಥಯೋಃ ।।<br />ಉಕ್ತ್ವಾಽಽತ್ಮನೋಽದ್ವಯತ್ವಂ ಚ ಸುಷುಪ್ತೇ ಚಾಧುನೋಚ್ಯತೇ ।। ೩೧೨ ।। </div>
			<div class="verse">ನ ವೇದೇತ್ಯಾ ತ್ಮನಃ ಶ್ರುತ್ಯಾ ಕರ್ತೃತ್ವಂ ಪ್ರತಿಷಿಧ್ಯತೇ ।।<br />ಪಶ್ಯನ್ನಪಿ ಯತಃ ಪ್ರಾಜ್ಞೋ ಕೌಟಸ್ಥ್ಯಾನ್ನ ಪ್ರಪಶ್ಯತಿ ।। ೩೧೩ ।। </div>
			<div class="verse">ಅಥ ಯೋ ವೇದೇತಿ ತಥಾ ಜ್ಞಾತೃಸಾಕ್ಷಿತ್ವಮಾತ್ಮನಃ ।।<br />ಪ್ರತೀಚೋಽಕಾರಕತ್ವಂ ನಃ ಸರ್ವತ್ರ ಪ್ರತಿಪಾದ್ಯತೇ ।। ೩೧೪ ।। </div>
			<div class="verse">ಕ್ವಚಿತ್ಪ್ರಮಾತೃವಿತ್ಸಾಕ್ಷೀ ಕಚಿತ್ಪ್ರತ್ಯಯವಿತ್ಪರಃ ।।<br />ಕ್ವಚಿದ್ಬಾಹ್ಯಾರ್ಥವಿಚ್ಚಾಽಽತ್ಮಾ ತತ್ಕರ್ತೃತ್ವಂ ನಿಷಿಧ್ಯತೇ ।। ೩೧೫ ।।</div>
			<div class="verse">ಪರಪ್ರಯುಕ್ತಂ ವೇತ್ತೃತ್ವಂ ಯದಸ್ಯ ಪ್ರತ್ಯಗಾತ್ಮನಃ ।।<br />ಸಂಬನ್ಧಜತ್ವಾತ್ತಸ್ಯಾತಃ ಕಸ್ಯೇತ್ಯತ್ರಾಭಿಧೀಯತೇ ।। ೩೧೬ ।।</div>
			<div class="verse">ಕರ್ಮೋತ್ಥತ್ವಾತ್ಪ್ರಮಾತ್ರಾದೇಸ್ತತ್ಕ್ಷಯೇ ಕ್ಷಯವತ್ತ್ವತಃ ।।<br />ಷಷ್ಠೀಯಂ ಕರ್ಮಣಿ ನ್ಯಾಯ್ಯಾ ದ್ವಯಾಭಾವವಿವಕ್ಷಯಾ ।। ೩೧೭ ।। </div>
			<div class="verse">ಅಪ್ಯರ್ಥೇ ಚನಶಬ್ದೋಽಯಮಭಾವಸ್ಯಾಪಿ ವಾರಕಃ ।।<br />ಶೇಷಶೇಷಿತಿರೋಭಾವೇ ಸುಷುಪ್ತಿರಿಹ ಭಣ್ಯತೇ ।। ೩೧೮ ।। </div>
			<div class="verse">ಅಥ ಕೇನ ಕ್ರಮೇಣಾಯಂ ಸುಷುಪ್ತಂ ಪ್ರತಿಪದ್ಯತೇ ।।<br />ಇತಿ ಕ್ರಮವಿಧಾನಾರ್ಥಂ ಹಿತಾ ನಾಮೇತಿ ಭಣ್ಯತೇ ।। ೩೧೯ ।। </div>
			<div class="verse">ಆ ನಾಭಿತಸ್ತಥಾ ಕಣ್ಠಾದ್ಧೃದಯಂ ಮಧ್ಯತಃ ಸ್ಥಿತಮ್ ।।<br />ಸನಾಲಂ ಪದ್ಮಕೋಶಾಭಂ ಪಞ್ಚಚ್ಛಿದ್ರಮಧೋಮುಖಮ್ ।। ೩೨೦ ।। </div>
			<div class="verse">ಸ್ವಪ್ನಾಶ್ರಯಾಣಿ ಹೃನ್ಮಧ್ಯೇ ನೀಲಾದ್ಯಾಭಾನಿ ದೇಹಿನಃ ।।<br />ಸ್ಥಾನಾನಿ ಸುರಮರ್ತ್ಯಾದಿಜುಷ್ಟಾನ್ಯಸ್ಯ ಭವನ್ತ್ಯುತ ।। ೩೨೧ ।। </div>
			<div class="verse">ಬಿಲಾನಿ ಸುಪಯಶ್ಚೈತಾ ಜಾಗ್ರದ್ವತ್ಪ್ರತ್ಯಯೋದ್ಭವಾಃ ।।<br />ಏಕೋತ್ತರಂ ನಾಡಿಶತಂ ವಿಷ್ವಕ್ತಾಭ್ಯೋ ವಿನಿರ್ಗತಮ್ ।। ೩೨೨ ।। </div>
			<div class="verse">ಪ್ರತೀನ್ದ್ರಿಯಂ ದಶ ದಶ ನಿರ್ಗತಾ ವಿಷಯೋನ್ಮುಖಾಃ ।। <br />ನಾ಼ಡ್ಯಃ ಕರ್ಮಾದಿಹೇತೂತ್ಥಾಃ ಸ್ವಪ್ನಾದಿಫಲಭುಕ್ತಯೇ ।। ೩೨೩ ।। </div>
			<div class="verse">ವಹನ್ತ್ಯಮ್ಭೋ ಯಥಾ ನದ್ಯೋ ನಾಡ್ಯಃ ಕರ್ಮಫಲಂ ತಥಾ ।।<br />ಅನನ್ತೈಕೋರ್ಧ್ವಗಾ ನಾಡೀ ತಯಾ ಗಚ್ಛನ್ವಿಮುಚ್ಯತೇ ।। ೩೨೪ ।। </div>
			<div class="verse">ಏಕೈಕಸ್ಯಾಃ ಪುನರ್ನಾಡ್ಯಾಃ ಸೂಕ್ಷ್ಮಭೇದಾಃ ಪ್ರಕೀರ್ತಿತಾಃ ।। <br />ದ್ವಾಸಪ್ತತಿಸಹಸ್ರೈಸ್ತೇ ಸಂಖ್ಯಾತಾ ಯೋಗಚಿನ್ತಕೈಃ ।। ೩೨೫ ।। </div>
			<div class="verse">ಕದಮ್ಬಕುಸುಮೋದ್ಭೂತಕೇಸರಾ ಇವ ಸರ್ವತಃ ।।<br />ಪ್ರಸೃತಾ ಹೃದಯಾನ್ನಾಡ್ಯೋ ಯಾಭಿರ್ವ್ಯಾಪ್ತಂ ಶರೀರಕಮ್ ।। ೩೨೬ ।। </div>
			<div class="verse">ಹಿತಂ ಫಲಂ ಪ್ರಯಚ್ಛನ್ತಿ ಯಸ್ಮಾತ್ತಸ್ಮಾದ್ಧಿತಾಃ ಸ್ಮೃತಾಃ ।।<br />ಹೃದಯಾತ್ತಾ ವಿನಿಪ್ಕ್ರಾನ್ತಾ ಯಥಾಽರ್ಕಾದ್ರಶ್ಮಯಸ್ತಥಾ ।। ೩೨೭ ।। </div>
			<div class="verse">ಪುರೀತದಭಿಧಾನೇನ ಹೃದ್ವೇಷ್ಟನಮಿಹೋಚ್ಯತೇ ।।<br />ತತ್ತೂಪಲಕ್ಷಣಂ ವಿದ್ಯಾದ್ದೇಹವ್ಯಾಪ್ತಿವಿವಕ್ಷಯಾ ।। ೩೨೮ ।। </div>
			<div class="verse">ಸ್ವಪ್ನಕರ್ಮಸಮುದ್ಭೂತಾ ವಾಸನಾ ಯಾ ಹೃದಿ ಸ್ಥಿತಾಃ ।।<br />ನಾಡೀಭಿಸ್ತಾ ವಿತತ್ಯಾಽಽತ್ಮಾ ಸ್ವಪ್ನಾನ್ಪಶ್ಯತಿ  ಕಾಮತಃ ।। ೩೨೯ ।।</div>
			<div class="verse">ಸ್ವಾಪ್ನಾನ್ಭೋಗಾನಶೇಷೇಣ ಭುಕ್ತ್ವಾ ಸ್ವಪ್ನಕ್ರಿಯಾಕ್ಷಯೇ ।।<br />ತಾಭಿರೇವೋಪಸಂಹೃತ್ಯ ಪ್ರಾಜ್ಞೋ ಯಾತಿ ಸುಷುಪ್ತತಾಮ್ ।। ೩೩೦ ।। </div>
			<div class="verse">ಜಾಗ್ರತ್ಸ್ವಪ್ನಕ್ರಿಯೋದ್ಭೂತಾನ್ಭುಕ್ತ್ವಾ ಭೋಗಾನಶೇಷತಃ ।।<br />ಇನ್ದ್ರಿಯಾಣ್ಯುಪಸಂಹೃತ್ಯ ಶೇತೇ ನಾಡೀಭಿರಾತ್ಮನಿ ।। ೩೩೧ ।। </div>
			<div class="verse">ಸಾಮಾನ್ಯಪ್ರಜ್ಞಯಾ ದೇಹಂ ಸಂವ್ಯಾಪ್ಯಾನ್ತರ್ಬಹಿಃ ಶ್ರಮಾತ್ ।।<br />ಶ್ಯೇನವತ್ಪರಮಂ ಸ್ಥಾನಮಾತ್ಮಾಽಭ್ಯೇತಿ ಸುಷುಪ್ತತಾಮ್ ।। ೩೩೨ ।। </div>
			<div class="verse">ಧಿಯೋಽನ್ತಃಕರಣಸ್ಯೇಹ ಸ್ಥಾನಂ ಹೃದಯಮಿಷ್ಯತೇ ।।<br />ತತ್ರೇನ್ದ್ರಿಯಾಣಿ ಸರ್ವಾಣಿ ಬುದ್ಧಿತನ್ತ್ರಾಣಿ ಸರ್ವದಾ ।। ೩೩೩ ।।<br />ಯತ ಏವಮತಸ್ತಾನಿ ನಾಡೀಭಿಃ ಕರ್ಮಣೋ ವಶಾತ್ ।। ೩೩೪ ।।</div>
			<div class="verse">ಪ್ರಸಾರಯತಿ ಧೀರ್ವೃತ್ತೀರ್ಮತ್ಸ್ಯಜಾಲಕವದ್ಬಹಿಃ ।।<br />ಪ್ರಸಾರ್ಯಾಽಽಯತನಸ್ಥಾನಿ ತಾನಿ ಧೀರಧಿತಿಷ್ಠತಿ ।। ೩೩೫ ।। </div>
			<div class="verse">ಜಾಗ್ರತ್ಕಾಲೇ ತತೋ ಜ್ಞೋಽಯಮಭಿವ್ಯಕ್ತವಿಶೇಷಧೀಃ ।।<br />ವ್ಯಾಪ್ನೋತಿ ನಿಷ್ಕ್ರಿಯಃ ಸರ್ವಾನ್ಭಾನುರ್ದಶ ದಿಶೋ ಯಥಾ ।। ೩೩೬ ।। </div>
			<div class="verse">ತಾ ಏವೇನ್ದ್ರಿಯವೃತ್ತೀಃ ಸ್ವಾಶ್ಚೈತನ್ಯಖಚಿತಾ ಯದಾ ।।<br />ಸಂಯಚ್ಛತಿ ಪ್ರತೀಚ್ಯಾತ್ಮಾ ಸ್ವಪಿತೀತಿ ತದೋಚ್ಯತೇ ।। ೩೩೭ ।। </div>
			<div class="verse">ಬುದ್ಧ್ಯುಪಾಧ್ಯನುರೋಧೇನ ಪ್ರತೀಚಃ ಪ್ರಭವಾಪ್ಯಯೌ ।।<br />ವಿಕ್ಷೇಪಲಯಹೀನಸ್ತು ಸ್ವತಃ ಕುಮ್ಭಖವತ್ಪರಃ ।। ೩೩೮ ।। </div>
			<div class="verse">ತಾಭಿಃ ಪ್ರತ್ಯವಸೃಪ್ಯಾಽಽತ್ಮಾ ವೃತ್ತೀರ್ನಾಡೀಭಿರಾನಯನ್ ।।<br />ತಪ್ತಾಯೋವಚ್ಛರೀರಂ ಸ್ವಂ ವ್ಯಾಪ್ಯ ಶೇತೇ ಸ್ವ ಆತ್ಮನಿ ।। ೩೩೯ ।। </div>
			<div class="verse">ಸ್ವಹೇತುಮಾತ್ರಯಾ ಸ್ಥಾನಮಿನ್ದ್ರಿಯಾಣಾಂ ನ ಕಾರ್ಯತಃ ।।<br />ಯತೋಽತಶ್ಚಿನ್ನಿಭೇನೈವ ವ್ಯಾಪ್ತಿಃ ಸ್ಯಾತ್ಕಾರಣಾತ್ಮನಾ ।। ೩೪೦ ।। </div>
			<div class="verse">ಸುಷುಪ್ತೌ ನ ಶರೀರೇಣ ಸಂಗತಿಃ ಪ್ರತ್ಯಗಾತ್ಮನಃ ।।<br />ನಾಪಿ ಬುದ್ಧ್ಯಾದಿಭಿಃ ಸಾಕ್ಷಾತ್ತತ್ಸ್ಥಾನಾಸಂಗತೇರ್ಭವೇತ್ ।। ೩೪೧ ।। </div>
			<div class="verse">ತೀರ್ಣೋ ಹೀತಿ ತಥಾಚೈತದುತ್ತರತ್ರಾಭಿಧಾಸ್ಯತೇ ।।<br />ಸುಷುಪ್ತೇಽತ್ರ ಪಿತಾ ಚೇತಿ ಸರ್ವಸಂಬನ್ಧವಾರಣಮ್ ।। ೩೪೨ ।।</div>
			<div class="verse">ಸರ್ವಸಂಸಾರದುಃಖೌಘವ್ಯತೀತೇಯಂ ಪರಾಽಽತ್ಮನಃ ।।<br />ಅವಸ್ಥೇತ್ಯತ್ರ ದೃಷ್ಟಾನ್ತಃ ಸ ಯಥೇತ್ಯಭಿಧೀಯತೇ ।। ೩೪೩ ।। </div>
			<div class="verse">ಸ್ತನಂಧಯೋ ಯಥಾ ವಾಲೋ ರಾಗದ್ವೇಷವಿವರ್ಜಿತಃ ।।<br />ತದಭಾವಾದ್ವಿಕುರ್ವನ್ತಿ ಚೇತೋ ನ ವಿಶಯಾಃ ಸದಾ ।। ೩೪೪ ।। </div>
			<div class="verse">ಅಪ್ರರೂಢೇನ್ದ್ರಿಯತ್ವಾಚ್ಚ ರಾಗದ್ವೇಷಾದ್ಯಸಂಪ್ಲುತಿಃ ।।<br />ಮೃದುಕಣ್ಟಕವತ್ತದ್ಧೀರ್ನಾಲಂ ವೇದ್ಧಂ ಸ್ವಗೋಚರಾನ್ ।। ೩೪೫ ।। </div>
			<div class="verse">ಸರ್ವತ್ರಾವ್ಯಾಹತಾಜ್ಞಶ್ಚ ವಿಧೇಯಪ್ರಕೃತಿತ್ವತಃ ।।<br />ರಾಜಾ ವಾಽತಿಸುಖೀ ಲೋಕೇ ಪ್ರರೂಢೇನ್ದ್ರಿಯವಾನಪಿ ।। ೩೪೬ ।।</div>
			<div class="verse">ವಿಜ್ಞಾತಾಶೇಷತತ್ತ್ವೋ ವಾ ಬ್ರಾಹ್ಮಣಃ ಕೃತಕೃತ್ಯತಃ ।।<br />ಆನನ್ದಸ್ಯ ಪರಾಂ ಕಾಷ್ಠಾಮತಿಘ್ನೀಮೇತ್ಯ ನಿರ್ವೃತಃ ।। ೩೪೭ ।। </div>
			<div class="verse">ಬಾಲಾದಿತ್ರಯಮಪ್ಯೇತದೇಕೋ ದೃಷ್ಟಾನ್ತ ಇಷ್ಯತೇ ।।<br />ಬಾಲಮೌಢ್ಯಮದಾನ್ಧತ್ವನಿವೃತ್ತ್ಯರ್ಥಂ ತಥೋಚ್ಯತೇ ।। ೩೪೮ ।। </div>
			<div class="verse">ಬಾಲಸ್ಯ ನಿರ್ವಿವೇಕತ್ವಾತ್ಸವಿವೇಕಃ ಕ್ಷಿತೀಶ್ವರಃ ।।<br />ತನ್ಮದಾನ್ಧ್ಯನಿಷೇಧಾರ್ಥಂ ಮಹಾಬ್ರಾಹ್ಮಣ ಉಚ್ಯತೇ ।। ೩೪೯ ।। </div>
			<div class="verse">ಅತೀತ್ಯ ದುಃಖಹೇತೂನ್ಯಾ ಹನ್ತಿ ದುಃಖಾನ್ಯಶೇಷತಃ ।।<br />ಆನನ್ದಸ್ಯ ಪರಾ ನಿಷ್ಠಾ ತೇನಾತಿಘ್ನೀತಿ ಭಣ್ಯತೇ ।। ೩೫೦ ।। </div>
			<div class="verse">ನಿರ್ವಿಕಾರಾತ್ಮನಾಂ ಯಸ್ಮಾದ್ಬಾಲಾದೀನಾಂ ಸ್ವ ಆತ್ಮನಿ ।।<br />ಅತೀವ ಜಾಯತೇ ಹ್ರಾದೋ ದೃಷ್ಟಾನ್ತಃ ಸ ವಿವಕ್ಷಿತಃ ।। ೩೫೧ ।। </div>
			<div class="verse">ಪರಸಂಬನ್ಧಮೇತ್ಯಾತ್ಮಾ ಕಾರ್ಯಕಾರಣರೂಪಿಭಿಃ ।।<br />ಐಕಾತ್ಮ್ಯಲಕ್ಷಣಂ ಸಾಕ್ಷಾಚ್ಛೇತ ಇತ್ಯಭಿಧೀಯತೇ ।। ೩೫೨ ।। </div>
			<div class="verse">ಅತ್ಯನ್ತಸಂನಿಕೃಷ್ಟಾನಾಮಪಿ ಭಿನ್ನಾತ್ಮನಾಂ ಮಿತೇಃ ।।<br />ಲೋಚನಸ್ಥಾಞ್ಜನಾದೀನಾಂ ನ ದೃಷ್ಟಿಪಥತೇಷ್ಯತೇ ।। ೩೫೩ ।। </div>
			<div class="verse">ಕಿಮು ಪ್ರಧ್ವಸ್ತನಿಃಶೇಷಭೇದಹೇತಾವಿಹಾಽಽತ್ಮನಿ ।।<br />ಗ್ರಾಹ್ಯಗ್ರಾಹಕಸಂಬನ್ಧಃ ಸರ್ವಭೇದಾಪನೋದಿನಿ ।। ೩೫೪ ।। </div>
			<div class="verse">ಸ್ವಸ್ಥಾವಸ್ಥೈವ ಯೈತೇಷಾಂ ಪ್ರಸಿದ್ಧಾ ಜಗತೀಕ್ಷ್ಯತೇ ।।<br />ದೃಷ್ಟಾನ್ತತ್ವೇನ ಸ್ವಾಪಸ್ಯ ಸೈವ ಸಾಕ್ಷಾದ್ವಿವಕ್ಷ್ಯತೇ ।। ೩೫೫ ।।</div>
			<div class="verse">ದಾರ್ಷ್ಟಾನ್ತಿಕತ್ವೇನ ಯತಃ ಸುಷುಪ್ತೋಽತ್ರ ವಿವಕ್ಷಿತಃ ।।<br />ನಾಪಿ ಬಾಲಾದಿಸ್ವಾಪಸ್ಯ ವಿಶೇಷಃ ಕಶ್ಚಿದೀಕ್ಷ್ಯತೇ ।। ೩೫೬ ।। </div>
			<div class="verse">ಅವ್ಯಾಹತಮತಿರ್ಬಾಲಃ ಸರ್ವಾತಿಶಯವರ್ಜಿತಾಮ್ ।।<br />ಆನಂದಸ್ಯ ಪರಾಂ ನಿಷ್ಠಾಮತಿಘ್ನೀಂ ಪ್ರತಿಪದ್ಯತೇ ।। ೩೫೭ ।। </div>
			<div class="verse">ಯಾವದ್ಯಾವತ್ಪ್ರರೂಢತ್ವಂ ರಾಗಾದೇರ್ಜಾಯತೇ ಶಿಶೋಃ ।।<br />ತಾವತ್ತಾವತ್ಪ್ರರೂಢತ್ವಂ ದುಃಖಸ್ಯಾಪ್ಯಭಿಜಾಯತೇ ।। ೩೫೮ ।। </div>
			<div class="verse">ಯಥೈವ ತತ್ತನುತ್ವಂ ಚ ಯಾವದ್ಯಾವದಿಹಾಽಽತ್ಮನಃ ।।<br />ದುಃಖಸ್ಯಾಪಿ ತನುತ್ವಂ ಸ್ಯಾತ್ತಾವತ್ತಾವತ್ಸುಖಾತ್ಮನಃ ।। ೩೫೯ ।। </div>
			<div class="verse">ಉತ್ತರೋತ್ತರವೃದ್ಧ್ಯಾಽತೋ ದುಃಖಹೇತುಕ್ಷಯಾಚ್ಛ್ರುತೌ ।।<br />ಸಹಸ್ರದಶಭಾಗೇನ ನಿಷ್ಠಾಽಽನನ್ದಸ್ಯ ಭಣ್ಯತೇ ।। ೩೬೦ ।। </div>
			<div class="verse">ಅವ್ಯಾವೃತ್ತಾನನುಗತಪ್ರತ್ಯಙ್ಮಾತ್ರಸಮಾಪ್ತಿತಃ ।।<br />ಭೂಮ್ನ್ಯೇವ ತು ಪರಾ ನಿಷ್ಠಾಽಽನನ್ದಸ್ಯೇತಿ ಶ್ರುತೇರ್ವಚಃ ।। ೩೬೧ ।। </div>
			<div class="verse">ಆನನ್ದಃ ಸ್ವಯಮೇವಾಽಽತ್ಮಾ ಭೇದಸಂಸರ್ಗವರ್ಜಿತಃ ।।<br />ದುಃಖಹೇತುವಿನಿರ್ಮುಕ್ತಾವತಿಘ್ನೀಮೇತ್ಯತಃ ಸ್ವತಃ ।। ೩೬೨ ।। </div>
			<div class="verse">ಗಾರ್ಗ್ಯಂ ಕಾಶ್ಯೋ ಯದಪ್ರಾಕ್ಷೀತ್ಕಾಭೂದೇಷ ತದೇತಿ ತತ್ ।।<br />ಸಪ್ರಪಞ್ಚಂ ಯಥಾವಚ್ಚ ಸರ್ವಮುಕ್ತಮಶೇಷತಃ ।। ೩೬೩ ।। </div>
			<div class="verse">ಅನೇನ ಚ ಯಥೋಕ್ತೇನ ಪಾಣಿಪೇಷೋತ್ಥಿತಸ್ಯ ಹಿ ।।<br />ಮೋಹೋತ್ಥಾಶೇಷಕಾರ್ಯೇಭ್ಯೋ ವಿಶುದ್ಧಿಂ ಶ್ರುತಿರಬ್ರವೀತ್ ।। ೩೬೪ ।। </div>
			<div class="verse">ಕುತ ಆಗಾದಿತಿ ತ್ವಸ್ಯ ಪ್ರಶ್ನಾರ್ಥಾವಿಶ್ಚಿಕೀರ್ಷಯಾ ।।<br />ಸುಷುಪ್ತಾಜ್ಜಾಗ್ರದಾಪತ್ತಿರ್ಯಥಾ ತದಧುನೋಚ್ಯತೇ ।। ೩೬೫ ।। </div>
			<div class="verse">ನನ್ವಸ್ಥಾದ್ಯೋ ಹಿ ಯತ್ರೇಹ ಸ ತಸ್ಮಾದನ್ಯತೋ ವ್ರಜನ್ ।।<br />ವೇಶ್ಮತೋ ಗ್ರಾಮತೋ ವಾಽಸೌ ತತ ಏವ ವ್ರಜೇದ್ಧ್ರುವಮ್  ।। ೩೬೬ ।।</div>
			<div class="verse">ತಸ್ಮಾತ್ಸಾಮರ್ಥ್ಯತಃ ಸಿದ್ಧ ಉತ್ತರಪ್ರಶ್ನನಿರ್ಣಯಃ ।।<br />ತನ್ನಿರ್ಣಯಾರ್ಥಮಾರಮ್ಭೋ ನ ಕಾರ್ಯೋ ಜಾಮಿದೋಷತಃ ।। ೩೬೭ ।। </div>
			<div class="verse">ನ ನಿಮಿತ್ತಾದ್ಯರ್ಥತಾಽಪಿ ಪಞ್ಚಮ್ಯಾ ಉಪಪದ್ಯತೇ ।।<br />ಊರ್ಣನಾಭ್ಯಗ್ನಿದೃಷ್ಟಾನ್ತೇ ನ ನಿಮಿತ್ತಾದಿ ಗಮ್ಯತೇ ।। ೩೬೮ ।। </div>
			<div class="verse">ಪ್ರತ್ಯುಕ್ತೌ ನ ನಿಮಿತ್ತಾದಿ ಯದಿ ಸಾಕ್ಷಾತ್ಸಮೀಕ್ಷ್ಯತೇ ।।<br />ಅಪಾದಾನಾರ್ಥತೈವಾಸ್ತು ದೋಷಸ್ಯಾನ್ಯತ್ರ ದರ್ಶನಾತ್ ।। ೩೬೯ ।। </div>
			<div class="verse">ನನ್ವತ್ರಾಪಿ ಸಮೋ ದೋಷೋ ವಾಕ್ಯಸ್ಯ ಪುನರುಕ್ತತಾ ।।<br />ನೈವಂ ಯತೋಽಖಿಲಧ್ವಾನ್ತಕಾರ್ಯಧ್ವಂಸೋ ವಿವಕ್ಷಿತಃ ।। ೩೭೦ ।।</div>
			<div class="verse">ಅವ್ಯಾವೃತ್ತಾನನುಗತಂ ಪೂರ್ಣಂ ಬ್ರಹ್ಮ ವಿವಕ್ಷಿತಮ್ ।। <br />ಪ್ರತ್ಯಙ್ಮಾತ್ರೈಕಯಾಥಾತ್ಮ್ಯಂ ನ ದೋಷೋ ಜಾಮಿತಾ ತತಃ ।। ೩೭೧ ।। </div>
			<div class="verse">ವಿಷಯೌ ದ್ವಾವುಪನ್ಯಸ್ತೌ ವಿದ್ಯಾವಿದ್ಯಾತ್ಮನೋರಿಹ ।।<br />ಆತ್ಮೇತ್ಯೇವೇತಿ ವಿದ್ಯಾಯಾ ವಿಷಯಃ ಪ್ರಾಗುದಾಹೃತಃ ।। ೩೭೨ ।। </div>
			<div class="verse">ಅವಿದ್ಯಾವಿಷಯಸ್ತಾವತ್ಸಂಸಾರಾನರ್ಥ ಈರಿತಃ ।।<br />ಕ್ರಿಯಾಕಾರಕಭೇದೇನ ನಾಮರೂಪಕ್ರಿಯಾತ್ಮಕಃ ।। ೩೭೩ ।। </div>
			<div class="verse">ತತ್ರಾವಿದ್ಯೋದ್ಭವಂ ಕಾರ್ಯಂ ಯಾವತ್ಕಿಂಚಿದ್ವಿವಕ್ಷಿತಮ್ ।।<br />ತತ್ಪ್ರತ್ಯಪಾದಿ ನಿಖಿಲಂ ಪೂರ್ವಂ ಶ್ರುತ್ಯೈವ ಯತ್ನತಃ ।। ೩೭೪ ।। </div>
			<div class="verse">ಅವಿದ್ಯಾಪ್ರತಿಪಕ್ಷಾಯಾ ವಿದ್ಯಾಯಾ ವಿಷಯೋಽಧುನಾ ।।<br />ಪ್ರವಕ್ತವ್ಯೋಽತಸ್ತದ್ಯೋಗ್ಯೌ ಪ್ರಶ್ನೌ ದ್ವೌ ಸಮುದಾಹೃತೌ ।। ೩೭೫ ।। </div>
			<div class="verse">ಹೇತುಸ್ವರೂಪಕಾರ್ಯಾಣಿ ವಿರೋಧೀನಿ ಪರಸ್ಪರಮ್ ।।<br />ಅವಿದ್ಯಾವಿದ್ಯಯೋರ್ಯಸ್ಮಾತ್ತದ್ಯೋಗ್ಯಪ್ರಶ್ನಗೀರತಃ ।। ೩೭೬ ।। </div>
			<div class="verse">ಕಾರಕವ್ಯವಹಾರೋಽಯಮವಿದ್ಯಾವಿಷಯಃ ಸದಾ ।।<br />ಆಧಾರಾಧೇಯಯೋರ್ಭಿತ್ತೌ ತಯೋಃ ಕಾರಕತೇಷ್ಯತೇ ।। ೩೭೭ ।। </div>
			<div class="verse">ತದ್ವದ್ಗಚ್ಛತಿ ಯೋ ಯಸ್ಮಾದ್ಭೇದೇ ಸತ್ಯೇವ ಯಾತಿ ಸಃ ।।<br />ಇತ್ಯವಿದ್ಯಾವ್ಯವಸ್ಥೇಯಂ ವಿದ್ಯಾಯಾಸ್ತದ್ವಿಪರ್ಯಯಃ ।। ೩೭೮ ।। </div>
			<div class="verse">ಕ್ರಿಯಾಕಾರಕಭೇದಾದ್ಯಾ ಲೋಕತಃ ಶೇಮುಷೀ ತ್ವಭೂತ್ ।।<br />ಯಥಾಸ್ಥಿತಾತ್ಮಯಾಥಾತ್ಮ್ಯಸಮ್ಯಗ್ಜ್ಞಾನೇನ ಬಾಧ್ಯತೇ ।। ೩೭೯ ।। </div>
			<div class="verse">ನಾನ್ಯೋಽಯಮಾತ್ಮಾಽನ್ಯತ್ರಾಭೂನ್ನಾನ್ಯೋಽನ್ಯಸ್ಮಾತ್ತಥೈತಿ ಚ ।। <br />ಇತಿ ನಿಃಶೇಷತನ್ಮೋಹಕಾರ್ಯಧ್ವಂಸೋ ವಿವಕ್ಷಿತಃ ।। ೩೮೦ ।। </div>
			<div class="verse">ಅಭೇದವ್ಯತಿರೇಕಾಭ್ಯಾಂ ವಸ್ತ್ವನ್ತರಮಿಹಾಽಽತ್ಮನಃ ।।<br />ಶ್ರುತ್ಯಾ ನಿಷಿಧ್ಯತೇ ಸಾಕ್ಷಾದ್ಭೇದಹೇತೋರ್ನಿಷೇಧತಃ ।। ೩೮೧ ।।</div>
			<div class="verse">ನನು ಪ್ರಾಣಾದಿಭಿಃ ಸದ್ಭಿಃ ಕಥಂ ನಿರ್ಭೇದತಾಽಽತ್ಮನಃ ।।<br />ನಾಽಽತ್ಮನ್ಯೇವ ತದಧ್ಯಾಸಾಚ್ಛುಕ್ತಿಕಾರಜತಾದಿವತ್ ।। ೩೮೨ ।। </div>
			<div class="verse">ಕಥಂ ತದಿತಿ ದೃಷ್ಟಾನ್ತ ಊರ್ಣನಾಭ್ಯಾದಿರುಚ್ಯತೇ ।।<br />ವಾಸ್ತವಂ ವೃತ್ತಮಾಪೇಕ್ಷ್ಯ ನ ತ್ವಿಯಂ ಸೃಷ್ಟಿರಾತ್ಮನಃ ।। ೩೮೩ ।। </div>
			<div class="verse">ನಾಸತೋ ಜನ್ಮನಾ ಯೋಗಃ ಸತಃ ಸತ್ತ್ವಾನ್ನ ಚೇಷ್ಯತೇ ।।<br />ಕೂಟಸ್ಥೇ ವಿಕ್ರಿಯಾ ನಾಸ್ತಿ ತಸ್ಮಾದಜ್ಞಾನತೋ ಜನಿಃ ।। ೩೮೪ ।। </div>
			<div class="verse">ಪುಂಸ್ಪ್ರಬೋಧಪ್ರಸಿದ್ಧ್ಯರ್ಥಂ ಸೃಷ್ಟಿವ್ಯಾಜೋಽಯಮುಚ್ಯತೇ ।।<br />ಕೌಟಸ್ಥ್ಯಾತ್ತ್ವಾತ್ಮನಃ ಸೃಷ್ಟಿರ್ನ ಕಥಂಚನ ಯುಜ್ಯತೇ ।। ೩೮೫ ।। </div>
			<div class="verse">ನಿಃಶೇಷವೇದಸಿದ್ಧಾನ್ತವಿದ್ವದ್ಭಿರಪಿ ಭಾಷಿತಮ್ ।।<br />ಗೌಡಾಚಾರ್ಯೈರಿದಂ ವಸ್ತು ಯಥಾಽಸ್ಮಾಭಿಃ ಪ್ರಪಞ್ಚಿತಮ್ ।। ೩೮೬ ।। </div>
			<div class="verse">ಮೃಲ್ಲೋಹವಿಸ್ಫುಲ್ಲಿಙ್ಗಾದ್ಯೈಃ ಸೃಷ್ಟಿರ್ಯಾ ಚೋದಿತಾಽನ್ಯಥಾ ।।<br />ಉಪಾಯಃ ಸೋಽವತಾರಾಯ ನಾಸ್ತಿ ಭೇದಃ ಕಥಂಚನ ।। ೩೮೭ ।।</div>
			<div class="verse">ಸೃಷ್ಟಾವನ್ಯಪರಾಯಾಂ ತು ನ ಚೋದ್ಯಸ್ಯಾಸ್ತಿ ಸಂಭವಃ ।। <br />ಕೂಟಸ್ಥಾತ್ಕಥಮುತ್ಪತ್ತಿರಚಿತ್ಕಂ ಚೇತನಾತ್ಕಥಮ್ ।। ೩೮೮ ।। </div>
			<div class="verse">ನಿಃಸಾಧನಂ ಚ ಕಾರ್ಯಾಣಿ ಕಥಂ ಕುರ್ಯಾದನೇಕಧಾ ।।<br />ವಿಶ್ವರೂಪಸಮುತ್ಪತ್ತಿರೇಕರೂಪಾತ್ಕಥಂ ಭೇವತ್ ।। ೩೮೯ ।। </div>
			<div class="verse">ಇತ್ಯೇವಮಾದಿಚೋದ್ಯಾನಾಂ ಪುಂಸ್ವಭಾವಾನುರೋಧತಃ ।।<br />ಪರಿಹಾರವಚ ಶ್ರೌತಂ ನ ಚ ವಸ್ತ್ವನುರೋಧತಃ ।। ೩೯೦ ।। </div>
			<div class="verse">ಊರ್ಣನಾಭಿಃ ಸ್ವಯಂ ಕರ್ತಾ ಪ್ರಯುಙ್ತ್ಕೇ ಕರ್ಮ ಚಾಽಽತ್ಮನಾ ।।<br />ತನ್ತೂನ್ಸ್ವತಃ ಪ್ರಸಿದ್ಧೇನ ಕರಣೇನ ಚ ತನ್ತುನಾ ।।<br />ಗಮಿಕ್ರಿಯಾಂ ಸಾಧಯತಿ ತಥೈಕತ್ರಾಪಿ ಚಾಽಽತ್ಮನಿ ।। ೩೯೧ ।। </div>
			<div class="verse">ಅಚೇತನೋ ಯಥಾ ಜಾಲ ಊರ್ಣನಾಭೇಃ ಸಚೇತನಾತ್ ।।<br />ಆಕಾಶಾದಿಜಗತ್ಕಾರ್ಯಮಾತ್ಮನಶ್ಚೇತನಾತ್ತಥಾ ।। ೩೯೨ ।। </div>
			<div class="verse">ವಿಸ್ಫುಲಿಙ್ಗಾ ಯಥಾ ಚಾಗ್ನೇರ್ಜಾಯನ್ತೇಽಗ್ನಿಸ್ವಭಾವಕಾಃ ।।<br />ಸುಷುಪ್ತಾದಾತ್ಮನಸ್ತದ್ವತ್ಪ್ರಾಣಾದೀನಾಂ ಸಮುದ್ಭವಃ ।। ೩೯೩ ।। </div>
			<div class="verse">ಸುಷುಪ್ತೋದಾಹೃತಿರ್ಯೇಯಂ ತಯಾ ಸಮುಪಲಕ್ಷ್ಯತೇ ।।<br />ವಿಶ್ವಾಭಿವ್ಯಕ್ತಿತಃ ಪೂರ್ವಂ ಬ್ರಹ್ಮೈವಾನಾಮರೂಪಕಮ್ ।। ೩೯೪ ।। </div>
			<div class="verse">ಸರ್ವಾಸೂಪನಿಷತ್ಸ್ವೇವಂ ಕಾರಣಂ ನಾನ್ಯದಾತ್ಮನಃ ।।<br />ಶ್ರೂಯತೇಽತಃ ಪರಾತ್ಮೈವ ಜಗತಃ ಕಾರಣಂ ಪರಮ್ ।। ೩೯೫ ।। </div>
			<div class="verse">ಬ್ರಹ್ಮಣ್ಯಸ್ತಮಿತೇಽತ್ಯರ್ಥಂ ಜಗತ್ಯಸ್ಮಿನ್ನಶೇಷತಃ ।।<br />ಜಗತ್ಪ್ರಸೂತೌ ಕೋ ಹೇತುಸ್ತದನ್ಯಾವ್ಯತಿರೇಕತಃ ।। ೩೯೬ ।। </div>
			<div class="verse">ಅಸ್ತೀಶೋ ವ್ಯತಿರಿಕ್ತಶ್ಚೇತ್ಸೋಽಪಿ ಕೇನ ಪ್ರವರ್ತಿತಃ ।।<br />ಜಗನ್ನಿರ್ಮಿನುಯಾದೇತತ್ಸ್ವತಶ್ಚೇತ್ಸರ್ವದಾ ನ ಕಿಮ್ ।। ೩೯೭ ।। </div>
			<div class="verse">ಐಶ್ವರ್ಯಂ ಪಾರತನ್ತ್ರಯಂ ಚ ನಾಪಿ ಸಂಭಾವ್ಯತೇ ಮಿತೇಃ ।।<br />ನಾಪಿ ಕಾರ್ಯಂ ವಿಲೀನತ್ವಾತ್ಸ್ವಾತ್ಮೋತ್ಪತ್ತೌ ಪ್ರವರ್ತತೇ ।। ೩೯೮ ।। </div>
			<div class="verse">ಭಿನ್ನಂ ಚೇತ್ಕಾರಣಾತ್ಕಾರ್ಯಂ ಕಾರ್ಯಕಾರಣತಾ ತಯೋಃ ।।<br />ಪೃಥಕ್ಪ್ರಸಿದ್ಧಯೋಃ ಕೇಯಂ ಹಿಮವದ್ವಿನ್ಧ್ಯಯೋರಿವ।।।। ೩೯೯ ।। </div>
			<div class="verse">ಅಥಾಭಿನ್ನಂ ತದೈಕತ್ವಾತ್ಕಾರ್ಯಕಾರಣತಾ ಕುತಃ ।।<br />ನಾಪಿ ನಿಷ್ಪ್ರಿಯರೂಪಂ ಸತ್ಕಾರಣತ್ವಂ ಸಮಶ್ನುತೇ ।। ೪೦೦ ।। </div>
			<div class="verse">ತಥಾಚಾಕ್ರಿಯಮಾಣಂ ಸತ್ಕಥಂ ಕಾರ್ಯಮಿಹೋಚ್ಯತೇ ।।<br />ಕ್ರಿಯಾಶೂನ್ಯಂ ಚ ಯದ್ವಸ್ತು ತಚ್ಚಾಕಾರಕಮಿಷ್ಯತೇ ।। ೪೦೧ ।। </div>
			<div class="verse">ಲಯೇನೈವ ಸಮಾಪ್ತತ್ವಾತ್ಕಾಲಕರ್ಮಾದಿಕಾರಣಮ್ ।।<br />ಸ್ವಾತ್ಮೋತ್ಪತ್ತಾವಶಕ್ತಂ ತದ್ವ್ಯಕ್ತಂ ಸಾಮರ್ಥ್ಯಭಾಗ್ಯತಃ ।। ೪೦೨ ।। </div>
			<div class="verse">ನಿತ್ಯಶಕ್ತಿತ್ವಪಕ್ಷೇಽಪಿ ಯುಗಪತ್ಪ್ರಭವಾದಿಕಮ್ ।।<br />ಪ್ರಾಪ್ನೋತಿ ಸರ್ವಕಾರ್ಯಸ್ಯ ನ ಚ ತದ್ವರ್ತತೇ ತಥಾ ।। ೪೦೩ ।। </div>
			<div class="verse">ಶಕ್ತ್ಯುತ್ಪತ್ತ್ಯಭ್ಯುಪೇತೌ ಚ ಕಾರಣಂ ಸ್ಯಾದಶಕ್ತಿಮತ್ ।।<br />ಅಥ ಶಕ್ತ್ಯನ್ತರಾಚ್ಛಕ್ತಿರನವಸ್ಥಾ ಪ್ರಸಜ್ಯತೇ ।। ೪೦೪ ।। </div>
			<div class="verse">ಕಿಮಪೇಕ್ಷ್ಯ ವ್ಯಪೇತತ್ವಂ ಕಾಲೋಽಯಂ ವಾರ್ತಮಾನಿಕಃ ।।<br />ಯಾಯಾದನಾಗತತ್ವಂ ಚ ತಸ್ಯೈಕ್ಯಾಭಾಗವತ್ತ್ವತಃ ।। ೪೦೫ ।। </div>
			<div class="verse">ನಿತ್ಯಮೇಕಂ ವಿಭು ದ್ರವ್ಯಂ ಯದಿ ಕಾಲೋಽಭ್ಯುಪೇಯತೇ ।।<br />ಅತೀತಾನಾಗತತ್ವಾದಿಭೇದಃ ಸ್ಯಾತ್ಕಿಂನಿಬನ್ಧನಃ ।। ೪೦೬ ।। </div>
			<div class="verse">ಆದಿತ್ಯಾದಿಗತಿಶ್ಚೇತ್ಸ್ಯಾತ್ಕಾಲೋಽವ್ಯಕ್ತಸಮುತ್ಥಿತೌ ।। <br />ಆದಿತ್ಯಾದೇರ್ವಿಲೀನತ್ವಾನ್ನ ತದಾ ತತ್ಕ್ರಿಯೇಷ್ಯತೇ ।। ೪೦೭ ।। </div>
			<div class="verse">ನ ಚಾವಯವಿನೋ ವೃತ್ತಿರ್ನಿರಂಶೈಕತ್ವಹೇತುತಃ ।।<br />ಭಾಗೇಷು ನಿಷ್ಕಲತ್ವೈಕ್ಯನಿಃಸಾಮಾನ್ಯತ್ವಕಾರಣಾತ್ ।। ೪೦೮ ।। </div>
			<div class="verse">ಆಧಾರೇಷು ನಿರಂಶೇಷು ಯದ್ಯಾದ್ಯೇಯಸ್ತಥಾವಿಧಃ ।।<br />ಭಿನ್ನದೇಶೇಷು ತೇಷ್ವೇಕಸ್ತಥಾಚಾವಯವೀ ಕಥಮ್ ।। ೪೦೯ ।। </div>
			<div class="verse">ತಸ್ಮಾನ್ನ ದೇಶಕಾಲಾದಿಭೇದೋ ವಸ್ತ್ವಾಶ್ರಯೋ ಮಿತೇಃ ।।<br />ದಿಗ್ಭೇದಕ್ಲೃಪ್ತಿವದ್ವ್ಯೋಮ್ನಿ ಭೇದೋಽಯಂ ತದ್ವದಾತ್ಮನಿ ।। ೪೧೦ ।। </div>
			<div class="verse">ಜಗದುತ್ಪತ್ತಿಸಂಹಾರಾಸ್ತದ್ವದಾತ್ಮನಿ ಕಲ್ಪಿತಾಃ ।।<br />ವಸ್ತುವೃತ್ತಂ ಸಮಾಲೋಕ್ಯ ಕುತಃ ಸೃಷ್ಟ್ಯಾದಿಸಂಭವಃ ।। ೪೧೧ ।। </div>
			<div class="verse">ಕಾರಕಾದಿರ್ಯಥಾ ಭ್ರಾನ್ತಿಸ್ತಥಾ ಪೂರ್ವಮವಾದಿಷಮ್ ।।<br />ಸರ್ವಮಾತ್ಮೇತಿ ನೇತೀತಿ ತಥಾ ಸತ್ಯುಪಪದ್ಯತೇ ।। ೪೧೨ ।। </div>
			<div class="verse">ಉದ್ಭೂತಿಸ್ಥಿತಿನಾಶಾಃ ಸ್ಯುರ್ಜಗತೋಽತಃ ಪ್ರತಿಕ್ಷಣಮ್ ।।<br />ಅವಿದ್ಯಾಮಾತ್ರಹೇತುತ್ವಾನ್ನಾಮೀಷಾಂ ವಿದ್ಯತೇ ಕ್ರಮಃ ।। ೪೧೩ ।। </div>
			<div class="verse">ಪ್ರಾಣಾಃ ಶ್ರೋತ್ರಾದಯೋಽತ್ರ ಸ್ಯುರ್ದಶ ಸಪ್ತ ಚ ಯೇ ಮತಾಃ ।।<br />ಲೋಕಾವಚ್ಛೇದತೋಽಮೀಷಾಂ ಭೇದೋಽಧ್ಯಾತ್ಮಾದಿಲಕ್ಷಣಃ ।। ೪೧೪ ।। </div>
			<div class="verse">ಜರಾಯುಜಾದಿಸಂಭೇದಭಿನ್ನಾ ಲೋಕಾಃ ಪೃಥಗ್ವಿಧಾಃ ।।<br />ತಥಾಽಧಿದೇವತಾತ್ಮಾನೋ ದೇವಾಃ ಸ್ಯುರ್ಬಹುಭೇದಕಾಃ ।। ೪೧೫ ।। </div>
			<div class="verse">ತೇಽಪಿ ಸಾಧಾರಣಾಃ ಪ್ರಾಣಾ ದೇಹೇಽಸಾಧಾರಣಾಸ್ತು ತೇ ।।<br />ಭೂತಾನಾಂ ಪರಿಣಾಮೋಽಯಂ ಯಥಾಕರ್ಮ ಯಥಾಶ್ರುತಮ್ ।। ೪೧೬ ।। </div>
			<div class="verse">ಪ್ರಾಣಾದಿಜನ್ಮನಾ ಜಜ್ಞೇ ವಿಸ್ಫುಲಿಙ್ಗೈರ್ಯಥಾ ಶಿಖೀ ।।<br />ಪರಮಾತ್ಮಾಽಪಿ ಜಜ್ಞೇ ಖಂ ಯಥಾ ಕುಮ್ಭಾದಿಜನ್ಮಭಿಃ ।। ೪೧೭ ।। </div>
			<div class="verse">ಪ್ರಾಣಾದ್ಯುದ್ಭೂತಿತೋ ನಾನ್ಯಾ ಕ್ಷೇತ್ರಜ್ಞೋದ್ಭೂತಿರಿಷ್ಯತೇ ।।<br />ಶ್ರುತೇರೇತೇಭ್ಯ ಇತಿ ಹಿ ತಥಾ ಸ್ಪಷ್ಟಂ ವಚಃ ಶ್ರುತಮ್ ।। ೪೧೮ ।। </div>
			<div class="verse">ಯಸ್ಮಾದವಿದ್ಯಯೈವಾಽಽತ್ಮಾ ಪ್ರಾಣಕ್ಷೇತ್ರಜ್ಞರೂಪಭಾಕ್ ।।<br />ಸ್ವತೋಽತಃ ಸ ಪರಂ ಬ್ರಹ್ಮ ತಸ್ಯೋಪನಿಷದುಚ್ಯತೇ ।। ೪೧೯ ।।</div>
			<div class="verse">ಉಪಾಸನಾರ್ಥಂ ಯದ್ಗುಹ್ಯಂ ನಾಮೋಪನಿಷದುಚ್ಯತೇ ।।<br />ತದಸ್ಯ ಪರಮಂ ಗುಹ್ಯಂ ತೇನೋಪಾಸೀತ ತತ್ತ್ವತಃ ।। ೪೨೦ ।। </div>
			<div class="verse">ಬ್ರಹ್ಮವಿದ್ಯಾಧಿಕಾರೇಽಸ್ಮಿನ್ಯಾವತ್ಕಿಂಚಿದುಪಾಸನಮ್ ।।<br />ಬ್ರಹ್ಮವಿದ್ಯೋತ್ಥಿತಿಫಲಂ ತತ್ಸರ್ವಮಿತಿ ನಿರ್ದಿಶೇತ್ ।। ೪೨೧ ।। </div>
			<div class="verse">ಗೋದೋಹನಾದಿವದ್ವಿದ್ಯಾದೇವಂ ಸರ್ವಮುಪಾಸನಮ್ ।।<br />ವಿದ್ಯಾಧಿಕಾರಜೀವಿತ್ವಾನ್ನ ಸ್ವತನ್ತ್ರಫಲಂ ಭವೇತ್ ।। ೪೨೨ ।। </div>
			<div class="verse">ಸತ್ಯಸ್ಯ ಸತ್ಯಮಿತಿ ಯಾ ಬ್ರಹ್ಮೋಪನಿಷದುಚ್ಯತೇ ।।<br />ಪ್ರಾಣಾ ವೈ ಸತ್ಯಮಿತ್ಯಸ್ಯಾ ವ್ಯಾಖ್ಯೋಪನಿಷದಃ ಕೃತಾ ।। ೪೨೩ ।। </div>
			<div class="verse">ನಾಮರೂಪಾತ್ಮಕಾಃ ಪ್ರಾಣಾಃ ಪರಸತ್ಯಾಭಿಸಂಗತೇಃ ।।<br />ಸತ್ಯಮಿತ್ಯಭಿಧೀಯನ್ತೇ ತೇಷಾಂ ಸತ್ಯಂ ಪರಂ ಪದಮ್ ।। ೪೨೪ ।। </div>
			<div class="verse">ಉಕ್ತೋಪನಿಷದರ್ಥಸ್ಯ ಸಮ್ಯಗಾವಿಷ್ಕೃದುತ್ತರಮ್ ।।<br />ಯೋ ಹ ವೈ ಶಿಶುಮಿತ್ಯಾದಿ ಭವಿತಾ ಬ್ರಾಹ್ಮಣದ್ವಯಮ್ ।। ೪೨೫ ।। </div>
			<div class="verse">ಕಾಮಂ ಹ್ಯುಪನಿಷದ್ವ್ಯಾಖ್ಯಾ ಭವತು ಬ್ರಾಹ್ಮಣದ್ವಯಮ್ ।।<br />ಸಂಸಾರಿಬ್ರಹ್ಮಣೋಃ ಕಸ್ಯ ನಾಮೈತದಿತಿ ಭಣ್ಯತಾಮ್ ।। ೪೨೬ ।। </div>
			<div class="verse">ಪಾಣಿಪೇಷಪ್ರಬುದ್ಧಸ್ಯ ನಾಮ ಸಂಸಾರಿಣೋ ಯದಿ ।।<br />ತದಾ ಸ ಏವ ವಿಜ್ಞೇಯಸ್ತಜ್ಜ್ಞಾನಾದೇವ ಮುಕ್ತತಾ ।। ೪೨೭ ।। </div>
			<div class="verse">ಬ್ರಹ್ಮಶಬ್ದಾಭಿಧೇಯಶ್ಚ ಸಂಸಾರ್ಯೇವ ತದಾ ಭವೇತ್ ।।<br />ತದ್ವಿದ್ಯಾ ಬ್ರಹ್ಮವಿದ್ಯೇತಿ ಪ್ರತಿಪದ್ಯಾಮಹೇ ತದಾ ।। ೪೨೮ ।। </div>
			<div class="verse">ಅಥಾಸಂಸಾರಿಣೋ ನಾಮ ನ್ಯಾಯತೋಽಧ್ಯವಸೀಯತೇ ।।<br />ಸಂಸಾರಿಣಿ ಯದುಕ್ತಂ ತತ್ತದಾ ತತ್ರ ಭವಿಷ್ಯತಿ ।। ೪೨೯ ।। </div>
			<div class="verse">ಭಿನ್ನಾತ್ಮನೋಸ್ತಯೋರ್ದೋಷೋ ಬ್ರಹ್ಮತ್ವಪ್ರತಿಪಾದಿಕಾಃ ।।<br />ಕುಪ್ಯೇರಞ್ಶ್ರುತಯಃ ಸರ್ವಾ ನಾನ್ಯದನ್ಯದ್ಭವೇದ್ಯತಃ ।। ೪೩೦ ।। </div>
			<div class="verse">ಬ್ರಹ್ಮಣೋಽವ್ಯತಿರೇಕೇ ಚ ತದ್ವಚ್ಚಾಸತಿ ದುಃಖಿನಿ ।।<br />ಬ್ರಹ್ಮವಿದ್ಯೋಪದೇಶಸ್ಯ ಕೈಮರ್ಥಕ್ಯಂ ಪ್ರಸಜ್ಯತೇ ।। ೪೩೧ ।। </div>
			<div class="verse">ಇತಿ ಸಂದೇಹಹೇತುಶ್ಚ ವಿಚಾರಸ್ಯ ಪ್ರಯೋಜಕಃ ।।<br />ತಸ್ಮಾದ್ವಿಚಾರಃ ಕರ್ತವ್ಯ ಉಕ್ತಸಂದೇಹಹಾನಿಕೃತ್ ।। ೪೩೨ ।। </div>
			<div class="verse">ನಾಸಂಸಾರೀ ಪರೋಽನ್ಯೋಽಸ್ತಿ ಪಾಣಿಪೇಷಪ್ರಬೋಧಿತಾತ್ ।।<br />ಪ್ರಾಜ್ಞಾವಸ್ಥಾತ್ಮಕಾದ್ಯಸ್ಮಾದುತ್ಪತ್ತಿಃ ಶ್ರೂಯತೇ ಶ್ರುತೌ ।। ೪೩೩ ।। </div>
			<div class="verse">ಬ್ರಹ್ಮ ತೇಽಹಂ ಬ್ರವಾಣೀತಿ ಪ್ರತಿಜ್ಞಾಯ ತತೋ ನೃಪಃ ।।<br />ಸುಪ್ತಂ ಪುರುಷಮಭ್ಯೇತ್ಯ ಪಾಣಿನಾ ಬೋಧಯನ್ಸ್ವಯಮ್ ।। ೪೩೪ ।। </div>
			<div class="verse">ತಮವಸ್ಥಾನ್ತರಂ ನೀತ್ವಾ ಸ್ವಪ್ನದರ್ಶನವರ್ತ್ಮನಾ ।।<br />ಸುಷುಪ್ತಾಖ್ಯಂ ತತಸ್ತಸ್ಮಾತ್ಪ್ರಾಣಾದ್ಯುತ್ಪತ್ತಿಮಬ್ರವೇತ್ ।। ೪೩೫ ।। </div>
			<div class="verse">ಸಂಸಾರೀ ಪ್ರಕ್ರಮಾಚ್ಚೇಹ ನಾನ್ಯಃ ಸಂಭಾವ್ಯತೇ ತತಃ ।।<br />ಅನೂದ್ಯ ಚ ಪ್ರಿಯಾತ್ಮಾನಂ ಸ ದ್ರಷ್ಟವ್ಯ ಇತೀರ್ಯತೇ ।। ೪೩೬ ।। </div>
			<div class="verse">ವೇದಾನ್ತೇಷು ಚ ಸರ್ವೇಷು ಪ್ರತ್ಯಗಾತ್ಮೈವ ಚೋದ್ಯತೇ ।।<br />ವೇದ್ಯತ್ವೇನ ನ ತದ್ಭಿನ್ನಂ ಪಶ್ಯೇದಿತ್ಯಭಿಧೀಯತೇ ।। ೪೩೭ ।। </div>
			<div class="verse">ಅವಸ್ಥಾನ್ತರಸಂಬನ್ಧಾದಸಂಸಾರೀ ಭವಿಷ್ಯತಿ ।। <br />ಸಂಸಾರ್ಯಪಿ ಸ್ವತೋಽಯಂ ಚೇನ್ನೇದೃಗ್ದೃಷ್ಟೇರಸಂಭವಾತ್ ।। ೪೩೮ ।। </div>
			<div class="verse">ನಾನ್ಯಜಾತಿವಿಶಿಷ್ಟೋಽರ್ಥಃ ಸ್ವತೋ ಜಾತ್ಯನ್ತರಂ ತತಃ ।।<br />ಕಶ್ಚಿದೇತಿ ಜಗತ್ಯಸ್ಮಿನ್ನನ್ಯತ್ರೇಶ್ವರಹೇತುತಃ ।। ೪೩೯ ।। </div>
			<div class="verse">ಸ್ವಭಾವಮಪಿ ಜಹ್ಯಾಚ್ಚೇದಗ್ನಿಃ ಶೀತೋ ಭವೇದ್ಧ್ರುವಮ್ ।।<br />ಸರ್ವಪ್ರಮಾಣಕೋಪಶ್ಚ ಸರ್ವಂ ಸ್ಯಾದಧರೋತ್ತರಮ್ ।। ೪೪೦ ।। </div>
			<div class="verse">ಸಾಂಖ್ಯಾದಯಸ್ತಥೇಶಸ್ಯ ಹ್ಯಭಾವಂ ಬಹುಯುಕ್ತಿಭಿಃ ।।<br />ಆಪಾದಯನ್ತಿ ಯತ್ನೇನ ತೇಭ್ಯೋಽನ್ಯಃ ಕೋಽಧಿಕೋ ಧಿಯಾ ।। ೪೪೧ ।। </div>
			<div class="verse">ಸಂಸಾರಿಣೋಽಪ್ಯಸಾಮರ್ಥ್ಯಾಜ್ಜಗಜ್ಜನ್ಮಾದಿಕರ್ಮಸು ।।<br />ಜಗದ್ಧೇತುತ್ವಮನ್ಯಾಯ್ಯಮಿತಿ ಚೇನ್ನ ಶ್ರುತೇರ್ಬಲಾತ್ ।। ೪೪೨ ।। </div>
			<div class="verse">ಅಕ್ಷಾದ್ಯಗೋಚರೋ ಯದ್ವಚ್ಛಾಸ್ತ್ರಾದಧ್ಯವಸೀಯತೇ ।।<br />ತದ್ವತ್ಸಂಸಾರಿಕಾರಿತ್ವಂ ಜಗತೋ ಗಮ್ಯತಾಂ ಶ್ರುತೇಃ ।। ೪೪೩ ।। </div>
			<div class="verse">ಏವಂ ತಾವದಯಂ ಪಕ್ಷೋ ನ್ಯಾಯತಃ ಪ್ರತಿಪಾದಿತಃ ।।<br />ಶಾಸ್ತ್ರನ್ಯಾಯಾದಿತೋಽನ್ಯೋಽಪಿ ಪಕ್ಷೋಽಥ ಪ್ರತಿಪಾದ್ಯತೇ ।। ೪೪೪ ।। </div>
			<div class="verse">ಯಃ ಸರ್ವಜ್ಞಃ ಸರ್ವವಿದ್ಯೋಽಶನಾಯಾದಿವಿವರ್ಜಿತಃ ।।<br />ಯಃ ಪೃಥಿವ್ಯಾಮಿತಿ ತಥಾ ನೇತಿ ನೇತೀತಿ ಚಾಽಽಗಮಃ ।। ೪೪೫ ।। </div>
			<div class="verse">ಅಸ್ಥೂಲಾದ್ಯಕ್ಷರೋಕ್ತೇಶ್ಚ ತಥಾಽಪೂರ್ವಾದಿವಾಕ್ಯತಃ ।।<br />ಅಸಂಸಾರೀ ಪರೋಽಸ್ತೀಶೋ ಯಸ್ಯ ಸರ್ವಮಿದಂ ವಶೇ ।। ೪೪೬ ।। </div>
			<div class="verse">ಸ ಏವ ಚ ಜಗತ್ಕಾರೀ ಸತ್ಯಜ್ಞಾನಾದಿಲಕ್ಷಣಃ ।।<br />ತಸ್ಮಾದಿತ್ಯಾತ್ಮನಶ್ಚೇತಿ ಸಾಮಾನಾಧಿಕರಣ್ಯತಃ ।। ೪೪೭ ।। </div>
			<div class="verse">ಸಂಸಾರಿಣೋ ನನೂತ್ಪತ್ತಿರೇವಮೇವೇತಿ ಕೀರ್ತಿತಾ ।।<br />ನೈವಂ ಮಹೇಶ್ವರಸ್ಯೈವ ತತ್ರಾಽಽಕಾಶತ್ವಸಂಶ್ರಯಾತ್ ।। ೪೪೮ ।। </div>
			<div class="verse">ಬ್ರಹ್ಮ ತೇಽಹಂ ಬ್ರವಾಣೀತಿ ಪ್ರಕೃತ್ಯ ಬ್ರಹ್ಮಬೋಧನಮ್ ।। <br />ಅಬ್ರಹ್ಮಾಪ್ರಕೃತಂ ಬ್ರೂಯಾತ್ಕಥಂ ರಾಜಾಽತಿಪಣ್ಡಿತಃ ।। ೪೪೯ ।। </div>
			<div class="verse">ಶ್ರುತ್ಯನ್ತರವಿರೋಧಶ್ಚ ಸಂಸಾರೀ ಚೇದಿಹೋಚ್ಯತೇ ।।<br />ಸತಾ ಸೋಮ್ಯೇತಿ ಸನ್ನಾಮ್ನಾ ಬ್ರಹ್ಮ ತತ್ರ ವಿವಕ್ಷಿತಮ್ ।। ೪೫೦ ।। </div>
			<div class="verse">ಆಕಾಶೋ ಹ ವೈ ನಾಮೇತಿ ಬ್ರಹ್ಮೈವಾನಾಮರೂಪಕಮ್ ।। <br />ಶ್ರುತ್ಯನ್ತರೇ ಶ್ರುತಂ ಸಾಕ್ಷಾದಾಕಾಶಾಹ್ವಾನವತ್ಪರಮ್ ।। ೪೫೧ ।। </div>
			<div class="verse">ತಥಾಚಾಹರಹಃ ಶಾಸ್ತ್ರಂ ಪರ ಆತ್ಮನಿ ಚೇತಿ ಯತ್ ।।<br />ಸುಷುಪ್ತೇ ಬ್ರಹ್ಮಣೋಽನ್ಯಸ್ಯ ನಾವಕಾಶೋಽಸ್ತಿ ದುಃಖಿನಃ ।। ೪೫೨ ।। </div>
			<div class="verse">ಅತದ್ವಿಕಾರತೋ ಜನ್ಮ ಪ್ರಲಯಶ್ಚ ತಥಾಽಽತ್ಮನಃ ।।<br />ಭೌತಿಕಾಕಾಶವಿಷಯೋ ನ ಕಥಂಚನ ಯುಜ್ಯತೇ ।। ೪೫೩ ।। </div>
			<div class="verse">ಜಗಜ್ಜನ್ಮಾದಿಸಾಮರ್ಥ್ಯಂ ಸಾಮಗ್ರ್ಯಾದಿ ಚ ದುಃಖಿನಃ ।।<br />ಸಂಸಾರಿಣೋ ನ ಸಂಭಾವ್ಯಮಸ್ಮದಾದೇರ್ಯಥಾ ತಥಾ ।। ೪೫೪ ।। </div>
			<div class="verse">ನ ಶಕ್ತ್ಯಾಧಾನಕೃಚ್ಛಾಸ್ರಂ ತಸ್ಯಾಭಿವ್ಯಞ್ಜಕತ್ವತಃ ।।<br />ಮಾನಾನ್ತರವಿರೋಧೇನ ನ ಹಿ ಮಾನಂ ಪ್ರವರ್ತತೇ ।। ೪೫೫ ।। </div>
			<div class="verse">ಪರಸ್ಪರಾನಪೇಕ್ಷೌ ಚೇತ್ಸಂಸಾರೀಶೌ ಸ್ವತಃ ಸ್ಥಿತೌ ।।<br />ಐಕಾತ್ಮ್ಯಂ ನ ತಯೋರ್ಯುಕ್ತಂ ಪ್ರಕಾಶತಮಸೋರಿವ ।। ೪೫೬ ।।</div>
			<div class="verse">ಅಹಂ ಬ್ರಹ್ಮೇತ್ಯತೋಽಯುಕ್ತಂ ಬ್ರಹ್ಮ ಪ್ರತ್ಯಕ್ತಯಾಽಞ್ಜಸಾ ।।<br />ಗ್ರಹೀತುಂ ದುಃಖಿನೋಽನ್ಯತ್ವಾದ್ದೋಷಭಾಕ್ಸ್ಯಾದತೋಽನ್ಯಥಾ ।। ೪೫೭ ।। </div>
			<div class="verse">ಸತ್ಕರ್ಮಭಿಸ್ತು ತಂ ದೇವಂ ಜಗತಃ ಕಾರಣಂ ಪರಮ್ ।।<br />ಆರಾಧ್ಯ ಪರಮೋತ್ಕರ್ಷಂ ತತ್ಪ್ರಸಾದಾತ್ಸಮಶ್ನುತೇ ।। ೪೫೮ ।। </div>
			<div class="verse">ಬ್ರಹ್ಮಾತ್ಮೈಕತ್ವಶಂಸೀನಿ ವಾಕ್ಯಾನ್ಯಪಿ ತಥಾ ಸತಿ ।।<br />ಅರ್ಥವಾದೀ ಭವಿಷ್ಯನ್ತಿ ವಿರೋಧಃ ಸ್ಯಾದಿತೋಽನ್ಯಥಾ ।। ೪೫೯ ।। </div>
			<div class="verse">ತರ್ಕಶಾಸ್ತ್ರೈಸ್ತಥಾ ಲೋಕನ್ಯಾಯೈರಪ್ಯವಿರುದ್ಧತಾ ।।<br />ತಥಾ ಸತೀತಿ ಸಂಪ್ರಾಪ್ತಾವತ್ರ ಪ್ರತಿವಿಧೀಯತೇ ।। ೪೬೦ ।। </div>
			<div class="verse">ನೈತದೇವಂ ಯತೋಽಸ್ಯೈವ ಮನ್ತ್ರಬ್ರಾಹ್ಮಣಮಾನತಃ ।। <br />ಪ್ರವೇಶಃ ಶ್ರೂಯತೇ ಸಾಕ್ಷಾತ್ಪರಮೇಶಸ್ಯ ಸರ್ವತಃ ।। ೪೬೧ ।। </div>
			<div class="verse">ಪುರಶ್ಚಕ್ರೇ ದ್ವಿಪದಃ ಪುರಃ ಪುರುಷ ಆವಿಶತ್ ।।<br />ರೂಪಂ ರೂಪಂ ಚ ಸರ್ವಾಣಿ ತ್ವಂ ಸ್ತ್ರೀಂ ತ್ವಂ ಚ ಪುಮಾನಸಿ ।। ೪೬೨ ।। </div>
			<div class="verse">ಇತಿ ಸನ್ತ್ರಸಮಾಮ್ನಾಯಸ್ತಥಾಚ ಬ್ರಾಹ್ಮಣಾನ್ಯಪಿ ।।<br />ಇಹ ಪ್ರವಿಷ್ಟ ಇತ್ಯುಕ್ತಿಃ ಪುರಸ್ತಾದ್ಬ್ರಾಹ್ಮಣೋದಿತಾ ।। ೪೬೩ ।। </div>
			<div class="verse">ತತ್ಸೃಷ್ಟ್ವೇತಿ ತಥಾ ವಾಕ್ಯಂ ತೈತ್ತಿರೀಯಶ್ರುತೌ ಶ್ರುತಮ್ ।।<br />ಸೇಯಮಿತ್ಯಾದಿಕಂ ವಾಕ್ಯಂ ಛಾನ್ದೋಗ್ಯೋಪನಿಷದ್ಯಪಿ ।। ೪೬೪ ।। </div>
			<div class="verse">ಬ್ರಹ್ಮಾತ್ಮಶಬ್ದಯೋಸ್ತದ್ವದೇಕಾಧಿಕರಣಶ್ರುತೇಃ ।।<br />ಅಹಂ ಬ್ರಹ್ಮೇತ್ಯವಸಿತುಂ ಯುಕ್ತಮೇವ ಭವೇದತಃ ।। ೪೬೫ ।। </div>
			<div class="verse">ಯದಾ ಚೈವಂ ಸ್ಥಿತಃ ಪಕ್ಷಸ್ತದಾ ದೋಷೋಽಯಮಾಗಮತ್ ।। <br />ಸಂಸಾರಿತ್ವಂ ಪರಸ್ಯೇತಿ ತದನನ್ಯತ್ವಕಾರಣಾತ್ ।। ೪೬೬ ।। </div>
			<div class="verse">ಅಥಾಸಂಸಾರಿತೈತಸ್ಯ ಕಥಂಚಿದುಪಪದ್ಯತೇ ।।<br />ತದೋಪದೇಶಾನರ್ಥಕ್ಯಂ ತಮೃತೇಽಪ್ಯಸ್ಯ ಮುಕ್ತತಃ ।। ೪೬೭ ।। </div>
			<div class="verse">ಏವಂ ಪ್ರಚೋದಿತೇ ಕೇಚಿತ್ಪರಿಹಾರಂ ಪ್ರಚಕ್ಷತೇ ।।<br />ಸೃಷ್ಟೇಷು ನ ಪರಃ ಸಾಕ್ಷಾತ್ಪ್ರಾವಿಶತ್ಪರಮೇಶ್ವರಃ ।। ೪೬೮ ।। </div>
			<div class="verse">ವಿಕಾರರೂಪಾಪನ್ನಃ ಸನ್ವಿಜ್ಞಾನಾತ್ಮತ್ವಲಕ್ಷಣಃ ।।<br />ಬ್ರಹ್ಮಾದಿಸ್ಥಾವರಾನ್ತೇಷು ಭೂತೇಷು ಪ್ರಾವಿಶತ್ಪರಃ ।। ೪೬೯ ।। </div>
			<div class="verse">ವಿಜ್ಞಾನಾತ್ಮಾಽಪಿ ಮಹತಃ ಪರಮಾತ್ಮಸ್ವಭಾವಕಾತ್ ।।<br />ಅನ್ಯೋಽನನ್ಯಶ್ಚ ವಿಜ್ಞೇಯಃ ಸ್ವಾಭಾವ್ಯಾತ್ಸರ್ವವಸ್ತುನಃ ।। ೪೭೦ ।। </div>
			<div class="verse">ಯೇನಾನ್ಯಸ್ತೇನ ಸಂಸಾರೀ ಕರ್ಮಾಧಿಕೃತ ಇಷ್ಯತೇ ।।<br />ಅನನ್ಯಪಕ್ಷೇಽಹಂ ಬ್ರಹ್ಮೇತ್ಯುಕ್ತೇರ್ಬ್ರಹ್ಮ ಪ್ರಪತ್ಸ್ಯತೇ ।। ೪೭೧ ।। </div>
			<div class="verse">ಯಥೋಕ್ತದೋಷಸಂಬನ್ಧೋ ನೈವಂ ಸತಿ ಭವಿಷ್ಯತಿ ।।<br />ಇತೋಽನ್ಯಥಾ ಕಲ್ಪನಾಯಾಂ ಯತೋ ದೋಷೇಣ ಸಂಗತಿಃ ।। ೪೭೨ ।। </div>
			<div class="verse">ದೇಹಾದ್ಯುಪಾಧಿಸ್ರಂಬನ್ಧಂ ಸಿದ್ಧಂ ಮಾನ್ತರಸಂಶ್ರಯಾತ್ ।। <br />ಅನೂದ್ಯ ಬ್ರಹ್ಮತಾ ವಾಕ್ಯಾನ್ನ ಪ್ರವಿಷ್ಟಾದ್ಯತಃ ಶ್ರುತೇಃ ।। ೪೭೩ ।। </div>
			<div class="verse">ವಿಜ್ಞಾನಾತ್ಮನ ಏತಾಃ ಸ್ಯುರ್ಗತಯೋ ವಿಕ್ರಿಯಾಂ ಪ್ರತಿ ।।<br />ನಾನಾದ್ರವ್ಯಸಮಾಹಾರಃ ಪೃಥಿವೀವತ್ಪರೋ ಭವೇತ್ ।। ೪೭೪ ।। </div>
			<div class="verse">ತಸ್ಯ ಸಾವಯವಸ್ಯ ಸ್ಯಾದೇಕದೇಶಸ್ಯ ವಿಕ್ರಿಯಾ ।।<br />ವಿಜ್ಞಾನಾತ್ಮೇತಿ ಯಂ ಪ್ರಾಹುಃ ಪರಿಣಾಮಃ ಸ ಆತ್ಮನಃ ।। ೪೭೫ ।। </div>
			<div class="verse">ಘಟಾದಿವತ್ಕ್ಷಿತೇರಸ್ಯ ಹ್ಯೇಕದೇಶಸ್ಯ ವಿಕ್ರಿಯಾ ।।<br />ಸಂಸ್ಥಾನಾನುಪಮರ್ದೇನ ಯದ್ವಾ ಕೇಶೋಷರಾದಿವತ್ ।। ೪೭೬ ।। </div>
			<div class="verse">ಕಾರ್ತ್ಸ್ನ್ಯೆನ ವಾ ಪರಿಣಮೇತ್ಕ್ಷೀರದ್ರವ್ಯಾದಿವತ್ಪರಃ ।।<br />ಇಯನ್ತ ಏವ ಪಕ್ಷಾಃ ಸ್ಯುರ್ವಿಕಾರೇ ಪರಮಾತ್ಮನಃ ।। ೪೭೭ ।। </div>
			<div class="verse">ಭಿನ್ನದ್ರವ್ಯಸಮೂಹಸ್ಯ ಮುಖ್ಯೈಕತ್ವಂ ನ ಯುಜ್ಯತೇ ।।<br />ಏಕಜಾತ್ಯಭಿಸಂಬನ್ಧಾದೇಕತ್ವಂ ಗುಣತೋ ಯತಃ ।। ೪೭೮ ।। </div>
			<div class="verse">ತಥಾಚ ಸತಿ ಸಿದ್ಧಾನ್ತಹಾನಿರ್ವಃ ಸಂಪ್ರಸಜ್ಯತೇ ।। <br />ನಿತ್ಯಂ ಚಾಯುತಸಿದ್ಧಾಂಶಾನುಗತೋಽವಯವೀ ಯದಿ ।। ೪೭೯ ।। </div>
			<div class="verse">ತದವಸ್ಥಸ್ಯ ತಸ್ಯೈಕದೇಶಃ ಸಂಸಾರಿತಾಮಗಾತ್ ।।<br />ಪ್ರತ್ಯಂಶಾವಸಿತೇಸ್ತಸ್ಯ ತದಾಽಪಿ ಪರಮಾತ್ಮನಃ ।। ೪೮೦ ।। </div>
			<div class="verse">ಸ್ವಭಾಗಾನುಗತೋ ದೋಷೋ ಗುಣೋ ವಾಽಸ್ಯ ಪ್ರಸಜ್ಯತೇ ।। <br />ಸಂಸಾರಿತಾ ಪರಸ್ಯೈವಂ ದೋಷಃ ಸ್ಯಾದ್ದುರ್ನಿವಾರಣಃ ।। ೪೮೧ ।। </div>
			<div class="verse">ನಿಃಶೇಷಪರಿಣಾಮೇಽಪಿ ಪಯೋವತ್ಪರಮಾತ್ಮನಃ ।।<br />ಶ್ರುತಿಸ್ಮೃತ್ಯುಕ್ತಿಕೋಪಃ ಸ್ಯಾತ್ಸ ಚಾನಿಷ್ಟಃ ಪ್ರಸಜ್ಯತೇ ।। ೪೮೨ ।। </div>
			<div class="verse">ನ ಜಾಯತೇ ಮ್ರಿಯತೇ ವಾ ಇತಿ ಷಡ್ಭಾವಿಕ್ರಿಯಾ - <br />ನಿಷೇಧಕೃದ್ವೇದವಾಕ್ಯಂ ಪ್ರತ್ಯಗ್ವಿಕೃತಿವಾರಣಮ್ ।। ೪೮೩ ।। </div>
			<div class="verse">ದಿವ್ಯೋ ಹ್ಯಮೂರ್ತಃ ಪುರುಷಃ ಸಬಾಹ್ಯಾಭ್ಯನ್ತರೋ ಹ್ಯಜಃ ।।<br />ನಿಷ್ಕಲಂ ನಿಷ್ಕ್ರಿಯಂ ಶಾನ್ತಂ ವಿಮಲಂ ವ್ಯೋಮವತ್ಸ್ಥಿತಮ್ ।। ೪೮೪ ।। </div>
			<div class="verse">ಇತ್ಯಾದಿಶತಶೋ ವಾಕ್ಯೈಃ ಶ್ರುತಿಸ್ಮೃತ್ಯುದಿತೈರಮೀ ।।<br />ಸರ್ವೇ ಪಕ್ಷಾ ವಿರುಧ್ಯನ್ತೇ ತ್ಯಾಜ್ಯಾಸ್ತೇಽತಃ ಪ್ರಯತ್ನತಃ ।। ೪೮೫ ।। </div>
			<div class="verse">ಸಂಸಾರಾನುಪಪತ್ತಿಶ್ಚ ಕೂಟಸ್ಥಾತ್ಮೈಕದೇಶತಃ ।।<br />ಸ್ವಕರ್ಮಫಲದೇಶೇಷು ಕ್ಷೇತ್ರಜ್ಞಸ್ಯ ಪ್ರಸಜ್ಯತೇ ।। ೪೮೬ ।। </div>
			<div class="verse">ವಿಯುಕ್ತಸ್ಯಾಽಽತ್ಮನಶ್ಚೇತ್ಸ್ಯಾದ್ವಿಸ್ಫುಲಿಙ್ಗಾದಿವದ್ಗತಿಃ ।।<br />ತಥಾಽಪಿ ಕ್ಷತಸಂಪ್ರಾಪ್ತಿರವ್ರಣಸ್ಯ ಪ್ರಸಜ್ಯತೇ ।। ೪೮೭ ।। </div>
			<div class="verse">ವಾರಿಣೋ ಮತ್ಸ್ಯಸಂಚಾರೇ ಛಿದ್ರಸಂಗ್ರಥನೇ ಯಥಾ ।।<br />ಭ್ರಮತ್ಸು ತದ್ವಜ್ಜೀವೇಷು ಪ್ರಾಪ್ನುತಃ ಪರಮಾತ್ಮನಃ ।। ೪೮೮ ।। </div>
			<div class="verse">ತಥಾಚಾವ್ರಣವಾಕ್ಯೇನ ವಿರೋಧೋಽಪಿ ಪ್ರಸಜ್ಯತೇ ।।<br />ಸ್ವಕಾರಣಾತಿರೇಕೇಣ ವೃತ್ತಿಃ ಕಾರ್ಯಸ್ಯ ನಾನ್ಯತಃ ।। ೪೮೯ ।। </div>
			<div class="verse">ಪರಮಾತ್ಮೈಕವೃತ್ತಿತ್ವಾತ್ಕುತೋ ಜೀವಸ್ಯ ಸಂಸೃತಿಃ ।।<br />ಸ್ವಪ್ನಸಂಚಾರವತ್ತಸ್ಮಾಜ್ಜೀವಸಂಸಾರ ಇಷ್ಯತೇ ।। ೪೯೦ ।। </div>
			<div class="verse">ಸ್ಥಾಸ್ನುಷ್ವಪಿ ಮಹದ್ದುಃಖಂ ಕಣ್ಟಕಾದಿಷು ದೇಹಿನಾಮ್ ।।<br />ಪರಾತ್ಮನೋ ಮಹದ್ದುಃಖಂ ಜೀವಸಂಚರಣೇಽಪ್ಯತಃ ।। ೪೯೧ ।। </div>
			<div class="verse">ಅದೋಷೋ ವಿಸ್ಫುಲಿಙ್ಗಾದಿದೃಷ್ಟಾನ್ತಾದಿತಿ ಚೇನ್ಮತಮ್ ।।<br />ನೈವಂ ಯಥಾಸ್ಥಿತಾರ್ಥಾನಾಂ ಶಾಸ್ತ್ರಸ್ಯ ಜ್ಞಾಪಕತ್ವತಃ ।। ೪೯೨ ।। </div>
			<div class="verse">ಅಜ್ಞಾತಜ್ಞಾಪಕಂ ಶಾಸ್ತ್ರಮೇವಂಸ್ವಾಭಾವ್ಯತೋ ಮಿತೇಃ ।।<br />ಪದಾರ್ಥಾನ್ನಾನ್ಯಥಾ ಕರ್ತುಂ ಪ್ರವೃತ್ತಂ ಮಾನನಿಶ್ಚಿತಾನ್ ।। ೪೯೩ ।।</div>
			<div class="verse">ಮೂರ್ತಾಮೂರ್ತಾದಯೋ ಯದ್ವತ್ಪದಾರ್ಥಾ ಮಾನನಿಶ್ಚಿತಾಃ ।। <br />ಯಥಾದೃಷ್ಟಾನುರೋಧ್ಯೇವ ದೃಷ್ಟಾನ್ತೈರ್ವಸ್ತು ಬೋಧ್ಯತೇ ।। ೪೯೪ ।। </div>
			<div class="verse">ಏವಂ ಪ್ರವೃತ್ತಂ ಸರ್ವತ್ರ ಶಾಸ್ತ್ರಂ ದೃಷ್ಟಾನ್ತಪೂರ್ವಕಮ್ ।।<br />ನ ಪ್ರಮಾನ್ತರಸಂಸಿದ್ಧವಿಪರೀತಾತ್ಮಬೋಧನಮ್ ।। ೪೯೫ ।। </div>
			<div class="verse">ಅತಿಶೀತೋಽಗ್ನಿರಿತ್ಯತ್ರ ದೃಷ್ಟಾನ್ತಾನಾಂ ಶತೈರಪಿ ।।<br />ಪ್ರಮಾನ್ತರವಿರುದ್ಧತ್ವಾನ್ನೇನ್ದ್ರೇಣಾಪ್ಯಧಿಗಮ್ಯತೇ ।। ೪೯೬ ।। </div>
			<div class="verse">ಮಾನಾನ್ತರವಿರುದ್ಧಂ ಚ ನ ಚ ಮಾನಂ ಸದಿಷ್ಯತೇ ।। <br />ಮಾನಾನ್ತರೇಣಾಸಂವ್ಯಾಪ್ತೇ ಮೇಯೇ ಸ್ಯಾನ್ಮಾನತಾ ಯತಃ ।। ೪೯೭ ।। </div>
			<div class="verse">ತಥಾ ಪದತದರ್ಥಾಂಶ್ಚ ಲಿಙ್ಗಪ್ರತ್ಯಕ್ಷಗೋಚರಾನ್ ।।<br />ನಾನಾದೃತ್ಯಾಽಽಗಮೇನಾರ್ಥಮಜ್ಞಾತಂ ವೇತ್ತಿ ಕಶ್ಚನ ।। ೪೯೮ ।।</div>
			<div class="verse">ಲೋಕಪ್ರಸಿದ್ಧನ್ಯಾಯಾರ್ಥೈರಂಶಾಂಶಿತ್ವಾದಿಕಲ್ಪನಾ ।।<br />ಪರಾತ್ಮನಃ ಕಲ್ಪಯಿತುಂ ನಾತೋ ಯುಕ್ತಾ ಕಥಂಚನ ।। ೪೯೯ ।।</div>
			<div class="verse">ವಿಸ್ಫುಲಿಙ್ಗಾದ್ಯುಪನ್ಯಾಸಃ ಕ್ಷೇತ್ರಜ್ಞಪರಮಾತ್ಮನೋಃ ।।<br />ಐಕಾತ್ಮ್ಯಪ್ರತಿಪತ್ತ್ಯರ್ಥಸ್ತಸ್ಮಾದತ್ರ ವಿವಕ್ಷಿತಃ ।। ೫೦೦ ।। </div>
			<div class="verse">ಉಪಕ್ರಮೋಪಸಂಹಾರಾದ್ಯಥೋಕ್ತೋಽರ್ಥೋ ವಿವಕ್ಷಿತಃ ।।<br />ಬ್ರಹ್ಮಾದಿ ಸರ್ವಮಾತ್ಮೇತಿ ಪ್ರತಿಜ್ಞಾಯ ಶ್ರುತಿರ್ಯಥಾ ।। ೫೦೧ ।।</div>
			<div class="verse">ದುನ್ದುಭ್ಯಾದ್ಯೈಶ್ಚ ದೃಷ್ಟಾನ್ತೈರ್ಹೇತುಭಿಶ್ಚ ಸಮರ್ಥ್ಯತೇ ।।<br />ಅಪೂರ್ವಾದ್ಯಾದಿಭಿರ್ವಾಕ್ಯೈಃ ಪ್ರತಿಜ್ಞಾರ್ಥೋಪಸಂಹೃತಿಃ ।। ೫೦೨ ।। </div>
			<div class="verse">ಸರ್ವವೇದಾನ್ತವಾಕ್ಯೇಷು ಬ್ರಹ್ಮೈಕತ್ವಂ ವಿಧೀಯತೇ ।।<br />ಇತ್ಯವಿಪ್ರತಿಪತ್ತಿರ್ಹಿ ವ್ಯಾಖ್ಯಾತೃಣಾಮಶೇಷತಃ ।। ೫೦೩ ।। </div>
			<div class="verse">ತದ್ವಿಧ್ಯೇಕೋಕ್ತಿಯೋಗಸ್ಯ ಹ್ಯಕ್ಲೇಶಾತ್ಸಂಭವೇ ಸತಿ ।।<br />ಸೃಷ್ಟ್ಯಾದಿವಚಸಾಂ ನೈವ ಯುಕ್ತಾಽರ್ಥಾನ್ತರಕಲ್ಪನಾ ।। ೫೦೪ ।। </div>
			<div class="verse">ನ ಚ ಪ್ರಮಾಣಂ ತತ್ರಾಸ್ತಿ ಕಲ್ಪ್ಯಂ ಚ ಸ್ಯಾತ್ಫಲಾನ್ತರಮ್ ।।<br />ಐಕಾತ್ಮ್ಯಪರತೈವಾತಃ ಸೃಷ್ಟ್ಯಾದಿವಚಸಾಂ ಭವೇತ್ ।। ೫೦೫ ।। </div>
			<div class="verse">ಆಚಕ್ಷತೇ ತಥಾಚಾತ್ರ ಕೇಚಿದಾಖ್ಯಾಯಿಕಾಂ ಶುಭಾಮ್ ।।<br />ಯಥಾಭಿಲಷಿತಾರ್ಥೋಽಯಂ ಯಥಾ ಸಂಭಾವ್ಯತೇ ಸ್ಫುಟಃ ।। ೫೦೬ ।। </div>
			<div class="verse">ಯಥಾ ಹಿ ಕಶ್ಚಿತ್ಪ್ರಾಗಾಸೀಚ್ಚಕ್ರವರ್ತಿ ಸುತೋ ಯುವಾ ।।<br />ವ್ಯಾಧಿಯೋಗೋಪಘಾತಾದೇರುನ್ಮತ್ತಃ ಸಮಪದ್ಯತ ।। ೫೦೭ ।। </div>
			<div class="verse">ಧ್ವಸ್ತರಾಜಾಭಿಮಾನಃ ಸನ್ಮುಗ್ಧೋ ವನಮುಪೇಯಿವಾನ್ ।।<br />ವ್ಯಾಧೈಃ ಪರಿಗೃಹೀತಶ್ಚ ವ್ಯಾಧೋಽಸ್ಮೀತ್ಯಭಿಮನ್ಯತೇ ।। ೫೦೮ ।। </div>
			<div class="verse">ತತ್ಕರ್ಮಾ ತದಹಂಕಾರಃ ಕಾಲೇನ ಮಹತಾಽಭವತ್ ।।<br />ಧ್ವಸ್ತರಾಜತ್ವಸಂಸ್ಕಾರೋ ವಸಞ್ಶಬರಸದ್ಮನಿ ।। ೫೦೯ ।। </div>
			<div class="verse">ಶುಭೌಷಧ್ಯುಪಯೋಗಾಚ್ಚ ಸ್ವಸ್ಥಧೀಃ ಸಮಜಾಯತ ।।<br />ಸ್ವಸ್ವಭಾವಾನುರೋಧಾಚ್ಚ ವ್ಯಾಧೇಭ್ಯೋ ವ್ಯುತ್ಥಿತಾತ್ಮಧೀಃ ।। ೫೧೦ ।। </div>
			<div class="verse">ತಚ್ಛೀಲರೂಪಕರ್ಮಭ್ಯೋ ವ್ಯಾವೃತ್ತಧಿಷಣಃ ಸ್ವತಃ ।।<br />ಕೇವಲಸ್ಮೃತ್ಯಭಾವಾಚ್ಚ ನ ವ್ಯಾಧತ್ವಂ ಜಹಾತ್ಯಸೌ ।। ೫೧೧ ।। </div>
			<div class="verse">ಕುತಶ್ಚಿದಾಗಮಾಜ್ಜ್ಞಾತ್ವಾ ತಮುಪೇತ್ಯಾಪ್ರತಾರಕಃ ।।<br />ತಜ್ಜಾತಿಕರ್ಮಸಂಬನ್ಧತತ್ತ್ವವಿತ್ತತ್ಪಿತುಃ ಸಖಾ ।। ೫೧೨ ।। </div>
			<div class="verse">ಪ್ರವೃತ್ತ್ಯಾ ಕರ್ಮಣಾ ಜಾತ್ಯಾ ಚಕ್ರವರ್ತ್ಯುಚಿತೈಸ್ತಥಾ ।।<br />ಲಕ್ಷಣೈ ರಾಜಪುತ್ರತ್ವಂ ಯಥಾ ಕಶ್ಚಿತ್ಪ್ರಬೋಧಯೇತ್ ।। ೫೧೩ ।। </div>
			<div class="verse">ಲಬ್ಧಮಾತ್ರಸ್ಮೃತಿಃ ಸೋಽಥ ರಾಜಾಽಸ್ಮೀತ್ಯವಬೋಧತಃ ।।<br />ಬಾಧಿತ್ವಾ ಸ್ವಮಸಂಬೋಧಂ ಹಿತ್ವಾ ವ್ಯಾಧತ್ವಮಾತ್ಮನಃ ।। ೫೧೪ ।। </div>
			<div class="verse">ರಾಜ್ಯಾಭಿಷೇಕಮಾಪ್ನೋತಿ ಪ್ರಾಪ್ಯ ಸಿಂಹಾಸನಂ ಪಿತುಃ ।।<br />ಅವಾಪ್ತರಾಜಸೂನುತ್ವಾತ್ತತ್ಪ್ರಾಪ್ತೌ ನಾಪಿ ಚೇಷ್ಟತೇ ।। ೫೧೫ ।। </div>
			<div class="verse">ಮೋಹಾಧ್ಯಸ್ತಾತ್ಮವ್ಯಾಧತ್ವಾನ್ಮೋಹಧ್ವಂಸಾತಿರೇಕತಃ ।।<br />ರಾಜಪುತ್ರತ್ವಸಂಪ್ರಾಪ್ತೌ ನಾನ್ಯತ್ಕಿಂಚಿದಪೇಕ್ಷತೇ ।। ೫೧೬ ।। </div>
			<div class="verse">ಯಥಾ ತಥಾಽಯಂ ಬ್ರಹ್ಮೈವ ಬ್ರಹ್ಮಾಸಂಬೋಧಮಾತ್ರತಃ ।।<br />ಬುದ್ಧೀನ್ದ್ರಿಯಶರೀರಾದಾವಾತ್ಮತ್ವಂ ಪ್ರತಿಪೇದಿವಾನ್ ।। ೫೧೭ ।। </div>
			<div class="verse">ಸೋಽಯಂ ಸಾಂಸಾರಿಕೈರರ್ಥೈಃ ಪ್ರತ್ಯಕ್ತತ್ತ್ವಾಪ್ರಬೋಧತಃ ।।<br />ವಿಶಿನಷ್ಟಿ ಸ್ವಮಾತ್ಮಾನಂ ಪ್ರತೀಚೀನಮನಾತ್ಮಭಿಃ ।। ೫೧೮ ।। </div>
			<div class="verse">ಸಂಸಾರಭೂಮಾವಾಸೀನಂ ಸಂಸಾರ್ಯಸ್ಮೀತ್ಯವಸ್ಥಿತಮ್ ।।<br />ಮುಮುಕ್ಷುಂ ತತ್ತ್ವವಿತ್ಸಾಕ್ಷಾತ್ಸಂಸಾರವ್ಯುತ್ಥಿತೈಷಣಮ್ ।। ೫೧೯ ।। </div>
			<div class="verse">ಯ ಆತ್ಮೇತ್ಯಾದಿಭಿರ್ವಾಕ್ಯೈರನ್ವಯವ್ಯತಿರೇಕತಃ ।।<br />ತತ್ತ್ವಮಸ್ಯಾದಿವಾಕ್ಯೇನ ಗುರುಃ ಸಂಬೋಧಯೇನ್ನರಮ್ ।। ೫೨೦ ।। </div>
			<div class="verse">ಸಮ್ಯಗ್ಜ್ಞಾನಾಗ್ನಿಸಂಪ್ಲುಷ್ಟಪ್ರತ್ಯಕ್ತತ್ತ್ವಮಹಾತಮಾಃ ।।<br />ಹಿತ್ವಾ ಮೋಹೋತ್ಥಮಖಿಲಂ ಬ್ರಹ್ಮೈವ ಬ್ರಹ್ಮ ಯಾತ್ಯಥ ।। ೫೨೧ ।। </div>
			<div class="verse">ಪ್ರತ್ಯಕ್ತತ್ತ್ವತಮೋಧ್ವಂಸವ್ಯತಿರೇಕೇಣ ಮುಕ್ತಯೇ ।।<br />ಅಪೇಕ್ಷತೇ ಯತೋ ನಾನ್ಯತ್ಕಿಂಚಿತ್ಸಾಧನಮಣ್ವಪಿ ।। ೫೨೨ ।। </div>
			<div class="verse">ಜನ್ಮಾದ್ಯಸಂಭವಾತ್ತಸ್ಮಾದ್ಬ್ರಹ್ಮಬೋಧಾತಿರೇಕತಃ ।।<br />ಕಾರ್ಯಾನ್ತರಂ ನ ಸಂಭಾವ್ಯಂ ವ್ಯರ್ಥಂ ಚಾಪಿ ಭವೇದ್ವಚಃ ।। ೫೨೩ ।। </div>
			<div class="verse">ಅಂಶಾಂಶಿತ್ವಾದಿ ಚೇತ್ಸಾಕ್ಷಾದ್ಬ್ರಹ್ಮಜ್ಞಾನೇ ವಿವಕ್ಷಿತಮ್ ।।<br />ಸಮುದ್ರಾದೇರಿವ, ತದಾ ನಾವಕ್ಷ್ಯಚ್ಛ್ರುತಿರಾದರಾತ್ ।। ೫೨೪ ।।</div>
			<div class="verse">ಯದನಭ್ಯುದಿತಂ ವಾಚಾ ಮನುತೇ ಮನಸಾ ನ ಯತ್ ।। <br />ಅಪೂರ್ವಾದಿ ತಥಾ ವಾಕ್ಯಮಪಿ ಸೈನ್ಧವಖಿಲ್ಯವತ್ ।। ೫೨೫ ।। </div>
			<div class="verse">ನಾನಾತ್ವದೃಷ್ಟಿನಿನ್ದಾಂ ಚ ಮೃತ್ಯೋರಿತಿ ತಥಾ ವಚಃ ।।<br />ಅಂಶಾಂಶಿತ್ವವಿವಕ್ಷಾಯಾಂ ನ ಪ್ರಾಯೋಕ್ಷ್ಯತ್ತದೇದೃಶಮ್ ।। ೫೨೬ ।। </div>
			<div class="verse">ಏಕೈಕರೂಪೈಕಾತ್ಮ್ಯಾರ್ಥಧಿಯೋ ದಾರ್ಢ್ಯಪ್ರಸಿದ್ಧಯೇ ।।<br />ಸೃಷ್ಟ್ಯಾದಿಶ್ರುತಯಸ್ತಸ್ಮಾನ್ನ ತು ತತ್ಪ್ರತ್ಯಯಾಯ ತಾಃ ।। ೫೨೭ ।। </div>
			<div class="verse">ನ ಚಾಽಽತ್ಮನೋ ನಿರಂಶಸ್ಯ ತಥಾಽಸಂಸಾರಿಣಃ ಸ್ವತಃ ।।<br />ಅಂಶಿಸಂಸಾರಿಭಾವತ್ವಂ ನ್ಯಾಯೇನಾಪ್ಯುಪಪದ್ಯತೇ ।। ೫೨೮ ।। </div>
			<div class="verse">ಕಲ್ಪಿತೋಪಾಧಿಹೇತುಶ್ಚೇದಂಶಿಸಂಸಾರಿಕಲ್ಪನಾ ।।<br />ಕಾಮಮಸ್ತು ನ ತಾದೃಕ್ಷು ಧೀರಾಣಾಂ ಸತ್ಯಧೀರ್ಭವೇತ್ ।। ೫೨೯ ।। </div>
			<div class="verse">ವಿವಕ್ಷಿತಂ ಚೇದೈಕಾತ್ಮ್ಯಂ ಸರ್ವೋಪನಿಷದಾಂ ಭವೇತ್ ।। <br />ವಿಜ್ಞಾನಾತ್ಮಾದಿಸಂಭೇದಸ್ತದ್ವಿರುದ್ಧಃ ಕಿಮುಚ್ಯತೇ ।। ೫೩೦ ।। </div>
			<div class="verse">ಕರ್ಮಕಾಣ್ಡಪ್ರಮಾಣತ್ವವಿರೋಧಧ್ವಸ್ತಯೇ ಕಿಲ ।।<br />ವಿಜ್ಞಾನಾತ್ಮಾದಿಸಂಭೇದ ಇತಿ ಕೇಚಿತ್ಪ್ರಚಕ್ಷತೇ ।। ೫೩೧ ।। </div>
			<div class="verse">ಐಕಾತ್ಮ್ಯಮಾತ್ರೇ ಜಗತಿ ಸಮಾಪ್ತಪುರುಷಾರ್ಥಕೇ ।।<br />ಚೋದನಾಪ್ರತಿಷೇಧೌ ವಃ ಸ್ಯಾತಾಂ ನಿರ್ವಿಷಯೌ ತದಾ ।। ೫೩೨ ।। </div>
			<div class="verse">ಸ್ವತ ಏವ ವಿಮುಕ್ತತ್ವಾದ್ಬನ್ಧಾಭಾವಾತ್ಸ್ವತಸ್ತಥಾ ।।<br />ವೇದಾನ್ತಾನಾಂ ತಥಾಽಽರಮ್ಭೋ ನಿಷ್ಫಲಃ ಸಂಪ್ರಸಜ್ಯತೇ ।। ೫೩೩ ।। </div>
			<div class="verse">ಇತ್ಯೇವಮಾದಿಚೋದ್ಯಾನಿ ಪರಿಹಾರಾಶ್ಚ ವರ್ಣಿತಾಃ ।।<br />ಸಂಬನ್ಧ ಏವ ಬಹುಶೋ ವಿಚಾರೇಷು ಚ ಕೀರ್ತಿತಾಃ ।। ೫೩೪ ।। </div>
			<div class="verse">ಪರಸ್ಪರವಿರೋಧಾಚ್ಚ ಪ್ರಕಾಶತಮಸೋರಿವ ।।<br />ಕರ್ಮಕಾಣ್ಡೋಪನಿಷದೋರ್ನಿಪ್ಪ್ರಾಮಾಣ್ಯಂ ದ್ವಯೋರಪಿ ।। ೫೩೫ ।। </div>
			<div class="verse">ಸತಿ ಯಸ್ಯ ಪ್ರಮಾಣತ್ವೇ ಪ್ರಾಮಾಣ್ಯಂ ಸ್ಯಾದ್ವಯೋರಪಿ ।।<br />ತಸ್ಯೈವ ಕರ್ಮಕಾಣ್ಡಸ್ಯ ಪ್ರಾಮಾಣ್ಯಮವಸೀಯತಾಮ್ ।। ೫೩೬ ।। </div>
			<div class="verse">ಕರ್ಮಕಾಣ್ಡಪ್ರಮಾಣತ್ವೇ ಪ್ರಾಮಾಣ್ಯಂ ಚೇದ್ವಯೋರಪಿ ।।<br />ಸರ್ವಗ್ರಾಸಿ ತದೈಕಾತ್ಮ್ಯಮಾಗಾದಿಹ ಪುನರ್ಬಲಾತ್ ।। ೫೩೭ ।। </div>
			<div class="verse">ಯದ್ಯೇವಮಪ್ರಮಾಣತ್ವಮಸ್ತೂಪನಿಷದಾಂ ತದಾ ।।<br />ಮಾನಾನ್ತರವಿರೋಧಾಚ್ಚ ನೈತಾಸಾಂ ಮಾನತೇಷ್ಯತೇ ।। ೫೩೮ ।। </div>
			<div class="verse">ಅಪಿ ಸ್ವಾರ್ಥವಿಘಾತಂ ಚ ಕರೋತ್ಯುಪನಿಷದ್ಯತಃ ।।<br />ಅಪ್ರಾಮಾಣ್ಯಮತಸ್ತಸ್ಯಾಃ, ಕರ್ಮಕಾಣ್ಡಸ್ಯ ಮಾನತಾ ।। ೫೩೯ ।। </div>
			<div class="verse">ನೋಕ್ತೋತ್ತರತ್ವಾತ್ಸಾಧ್ವೇತದ್ಭವತಾ ಪರಿಚೋದ್ಯತೇ ।।<br />ವ್ಯರ್ಥತಾನ್ಯಾರ್ಥತೇ ನೇಹ ಯಥಾ ತತ್ಪ್ರಾಕ್ಪ್ರಪಞ್ಚಿತಮ್ ।। ೫೪೦ ।। </div>
			<div class="verse">ಬ್ರಹ್ಮಾಸ್ಮೀತಿ ಧಿಯೋ ಜನ್ಮಸಮಕಾಲಾ ವಿಮುಕ್ತತಾ ।।<br />ಯತೋಽನುಭೂಯತೇ ಸಾಕ್ಷಾನ್ನಾನರ್ಥಕ್ಯಂ ಭವೇತ್ತತಃ ।। ೫೪೧ ।। </div>
			<div class="verse">ವಸ್ತುಮಾತ್ರಾವಸಾಯಿತ್ವಂ ಸಂಬನ್ಧೇ ಪ್ರಾಕ್ಪ್ರಪಾಞ್ಚಿತಮ್ ।।<br />ಯತೋಽತೋ ನೋಪನಿಷದಾಮನ್ಯಾರ್ಥತ್ವಂ ಕಥಂಚನ ।। ೫೪೨ ।। </div>
			<div class="verse">ಸ್ವಪ್ರಮೇಯಪ್ರಮೋತ್ಪತ್ತ್ಯನುತ್ಪತ್ತ್ಯೇಕಹೇತುಕೇ ।।<br />ಪ್ರಮಾಣತ್ವಾಪ್ರಮಾಣತ್ವೇ ನಾನ್ಯಥಾ ತೇ ಪ್ರಸಿಧ್ಯತಃ ।। ೫೪೩ ।। </div>
			<div class="verse">ಕಿಂಚಾತೋ ಯದಿ ನಾಮೈವಂ ಪ್ರಕೃತಾರ್ಥೋಪಯೋಗಿ ಯತ್ ।।<br />ಶೃಣ್ವೇಕಾಗ್ರಮನಾಃ ಸರ್ವಂ ಯದೇವಂ ಸತಿ ವಸ್ತು ತತ್ ।। ೫೪೪ ।। </div>
			<div class="verse">ಸ್ವಪ್ರಮೇಯೇ ಪ್ರಮಾಂ ಸಾಕ್ಷಾತ್ಕರೋತ್ಯುಪನಿಷದ್ಯದಿ ।।<br />ಅಪ್ರಾಮಾಣ್ಯಂ ಕಥಂ ತಸ್ಯಾಃ ಕುತೋಽತೋ ಮಾನತಾಽನ್ಯಥಾ ।। ೫೪೫ ।। </div>
			<div class="verse">ನ ಚೇತ್ಕರೋತ್ಯುಪನಿಷತ್ಪ್ರಮಾಮಿತ್ಯಭಿಧೀಯತೇ ।।<br />ಪ್ರತ್ಯಕ್ಷೇಣ ವಿರುದ್ಧಾರ್ಥಂ ತ್ವದೀಯಂ ವಚನಂ ಭವೇತ್ ।। ೫೪೬ ।। </div>
			<div class="verse">ನಾಗ್ನಿರ್ದಹತಿ ಕಾಷ್ಠಾನಿ ನ ತಾಪಯತಿ ಭಾಸ್ಕರಃ ।।<br />ಇತಿ ಯದ್ವತ್ತಥೋಕ್ತಿಸ್ತೇ ಪ್ರತ್ಯಕ್ಷೇಣ ವಿರುಧ್ಯತೇ ।। ೫೪೭ ।। </div>
			<div class="verse">ಅಗ್ನಿದಾಹಾದಿವತ್ಸಾಕ್ಷಾದ್ವೇದಾನ್ತಜ್ಞಾನಜಂ ಫಲಮ್ ।।<br />ಸಂಸಾರಾನರ್ಥಹಾನಾಖ್ಯಂ ಪ್ರತ್ಯಕ್ಷಮನುಭೂಯತೇ ।। ೫೪೮ ।। </div>
			<div class="verse">ವಿಘ್ನನ್ತಿ ಸ್ವಾರ್ಥಮಿತ್ಯುಕ್ತಂ ಯಚ್ಚ ತಚ್ಚಾಪಿ ಪೇಲವಮ್ ।।<br />ಯಥಾ ತದುಚ್ಯಮಾನಂ ತ್ವಂ ಯಥಾವಚ್ಛ್ರೋತುಮರ್ಹಸಿ ।। ೫೪೯ ।। </div>
			<div class="verse">ಸ್ವಪ್ರಮೇಯಾವಬೋಧೋ ಹಿ ಮಾನಾನಾಂ ಸ್ವಾರ್ಥ ಉಚ್ಯತೇ ।।<br />ತಂ ಚೇತ್ಕುರ್ವನ್ತಿ ವೇದಾನ್ತಾಃ ಕುತಸ್ತೇಷಾಮಮಾನತಾ ।। ೫೫೦ ।। </div>
			<div class="verse">ನ ಚ ವೇದಾನ್ತವಾಕ್ಯೋತ್ಥಜ್ಞಾನಸ್ಯೇಹಾಸ್ತಿ ಬಾಧಕಮ್ ।।<br />ಬಾಧಕಾನಾಮಪಿ ಸತಾಂ ಪ್ರತ್ಯಗ್ಯಾಥಾತ್ಮ್ಯರೂಪತಃ ।। ೫೫೧ ।। </div>
			<div class="verse">ಪ್ರಮಾಣಮಪ್ರಮಾಣಂ ಚ ಪ್ರಮಾಭಾಸಸ್ತಥೈವ ಚ ।।<br />ಕುರ್ವನ್ತ್ಯೇವ ಪ್ರಮಾಂ ಯತ್ರ ತದಸಂಭಾವನಾ ಕುತಃ ।। ೫೫೨ ।। </div>
			<div class="verse">ಕಿಮೇಕವಿಷಯತ್ವೇನ ಕಿಂವಾ ವಿಷಯಭೇದತಃ ।।<br />ವಿರೋಧಃ ಸ್ಯಾತ್ಪ್ರಮಾಣಾನಾಮಿತ್ಯೇತದಭಿಧೀಯತಾಮ್ ।। ೫೫೩ ।। </div>
			<div class="verse">ಮಾನಾನ್ತರೇಣ ಸಂವಾದೋ ಯದಿ ಚೇದನುವಾದಿತಾ ।।<br />ವಿರೋಧೋ ನ ತು ಮಾನಾನಾಂ ಸದೈಕಾರ್ಥಸಮಾಗಮೇ ।। ೫೫೪ ।। </div>
			<div class="verse">ಭಿನ್ನಪ್ರಮೇಯತಾಯಾಂ ಚ ಶ್ರೋತ್ರಾದೀನಾಂ ಯಥಾ ತಥಾ ।।<br />ಪರಸ್ಪರಾನಪೇಕ್ಷತ್ವಾನ್ನಿತರಾಮವಿರುದ್ಧತಾ ।। ೫೫೫ ।। </div>
			<div class="verse">ನ ಚೈಕಮೇವ ಸದ್ವಾಕ್ಯಂ ಕರೋತಿ ನ ಕರೋತಿ ಚ <br />ಪ್ರಮಾಂ ತತ್ಪ್ರತಿಷೇಧಂ ಚ ಕುರ್ವತ್ಕ್ವಚಿದಿಹೇಷ್ಯತೇ ।। ೫೫೬ ।। </div>
			<div class="verse">ಅಗ್ನಿಃ ಶೀತಸ್ತಥೋಷ್ಣಶ್ಚೇತ್ಯೇವಮಾದ್ಯುಕ್ತಿತೋ ನನು ।। <br />ವಿರುದ್ಧಾರ್ಥಾವಭಾಸೋಽಯಂ ಜಾಯಮಾನಃ ಸಮೀಕ್ಷ್ಯತೇ ।। ೫೫೭ ।। </div>
			<div class="verse">ನೈಕಸ್ಮಾನ್ನಾಪಿ ಚ ದ್ವಾಭ್ಯಾಂ ವಿರುದ್ಧಾರ್ಥೋಽವಸೀಯತೇ ।।<br />ಅನೂದ್ಯೋಕ್ತ್ಯೇಕದೇಶೇನ ಶೀತೋಽಗ್ನಿರಿತಿ ಯೋಧ್ಯತೇ ।। ೫೫೮ ।। </div>
			<div class="verse">ಸಂಭವತ್ಯೇವ ಶೀತೋಽಗ್ನಿಃ ಪ್ರಮಾಣಾನ್ತರಗೋಚರಃ ।।<br />ಮಾನಾನ್ತರವಿರೋಧೋಽಪಿ ತಥಾಚ ಸತಿ ನೇಷ್ಯತೇ ।। ೫೫೯ ।। </div>
			<div class="verse">ಶೀತವದ್ವಾ ಭವೇಚ್ಛೀತಃ ಶೈತ್ಯಸ್ಯಾನಪಹಾರತಃ ।।<br />ಏವಮಪ್ಯವಿರೋಧಃ ಸ್ಯಾದಸ್ಯ ಮಾನಾನ್ತರೈರಪಿ ।। ೫೬೦ ।। </div>
			<div class="verse">ಶೈಶಿರೋಽಗ್ನಿರ್ಭವೇಚ್ಛೀತಸ್ತಥೋಷ್ಣಃ ಪಾರ್ಥಿವೋ ಭವೇತ್ ।।<br />ಭಿನ್ನಾರ್ಥತ್ವಾವಬೋಧಿತ್ವಾದ್ವಾಕ್ಯಯೋರ್ನ ವಿರುದ್ಧತಾ ।। ೫೬೧ ।। </div>
			<div class="verse">ಐಕಾರ್ಥ್ಯೇ ನ ವಿರೋಧೋಽಸ್ತಿ ದ್ವ್ಯರ್ಥತ್ವೇಽಪಿ ನ ಮಾಶ್ರಯಾತ್ ।। <br />ಮಾನಾನ್ತರಾಚ್ಚ ನೈವಾಸ್ತಿ ಮಾನ್ತರಾವಿಷಯತ್ವತಃ ।। ೫೬೨ ।।</div>
			<div class="verse">ಅಭ್ಯುಪೇತ್ಯೈತದುದಿತಂ ನ ತು ವಾಕ್ಯವಿದಾಂ ನಯಃ ।।<br />ಯದನೇಕಾರ್ಥಬೋಧಿತ್ವಮೇಕಸ್ಯ ವಚಸಃ ಸತಃ ।। ೫೬೩ ।। </div>
			<div class="verse">ಅರ್ಥೈಕತ್ವಾದಿತಿ ತಥಾ ವಾಕ್ಯಲಕ್ಷಣಮುಚ್ಯತೇ ।।<br />ಅನೇಕಾರ್ಥಾವಬೋಧಿತ್ವೇ ನ ಸ್ಯಾಲ್ಲಕ್ಷಣವದ್ವಚಃ ।। ೫೬೪ ।। </div>
			<div class="verse">ಏಕಮೇವ ಯದಾ ವಾಕ್ಯಂ ಕೃತ್ಸ್ನೋ ವೇದೋಽಭ್ಯುಪೇಯತೇ ।।<br />ವಾಕ್ಯಾನ್ತರಾಸಂಭವತಸ್ತದಾ ಕೇನ ವಿರುದ್ಧತಾ ।। ೫೬೫ ।। </div>
			<div class="verse">ವಾಕ್ಯದ್ವಯಂ ಚೇದಥವಾ ಸಿದ್ಧಸಾಧ್ಯಾರ್ಥಭೇದತಃ ।।<br />ತದಾಽಪಿ ನ ವಿರೋಧೋಽತ್ರ ವಿಭಿನ್ನಾರ್ಥಾವಬೋಧಿನೋಃ ೫೬೬ ।। </div>
			<div class="verse">ನಾಪಿ ಸ್ವಾರ್ಥಂ ಪರಾರ್ಥಂ ವಾ ವಿಹನ್ತ್ಯುಪನಿಷತ್ಕಚಿತ್ ।।<br />ಕಥಂ ಚೇದುಚ್ಯಮಾನಂ ತಚ್ಛೃಣ್ವೇಕಾಗ್ರಮನಾ ಯಥಾ ।। ೫೬೭ ।। </div>
			<div class="verse">ಸರ್ವಮಾತ್ಮೇತಿ ಚೇತ್ಕುರ್ಯಾತ್ಪ್ರಮೇಯವಿಷಯಾಂ ಪ್ರಮಾಮ್ ।।<br />ವಿಹನ್ತ್ಯುಪನಿಷತ್ಸ್ವಾರ್ಥಮಿತಿ ನಿರ್ಲಜ್ಜಗೀರಿಯಮ್ ।। ೫೬೮ ।। </div>
			<div class="verse">ನಿಃಶೇಷಪುರುಷಾರ್ಥಾಪ್ತಿಃ ಸರ್ವಾನರ್ಥಾತ್ಯಯಃ ಸದಾ ।।<br />ವೇದಾನ್ತಜ್ಞಾನತಶ್ಚೇತ್ಸ್ಯಾತ್ಸ್ವಾರ್ಥೋಽತೋಽನ್ಯಃ ಕ ಇಷ್ಯತೇ ।। ೫೬೯ ।। </div>
			<div class="verse">ನಿಷೇಧತಿ ವಿಧತ್ತೇ ವಾ ನ ಚಾಪ್ಯುಪನಿಷತ್ಕ್ರಿಯಾಮ್ ।।<br />ಪ್ರತ್ಯಕ್ತತ್ವೈಕಸಂಬೋಧೇ ತದ್ವಾಕ್ಯೋಪಕ್ಷಯತ್ವತಃ ।। ೫೭೦ ।। </div>
			<div class="verse">ನ ಚಾಪಿ ಕರ್ಮಕಾಣ್ಡೋಕ್ತಿಃ ಸ್ವಾರ್ಥೇ ನ ಕುರುತೇ ಪ್ರಮಾಮ್ ।।<br />ಸ್ವಾರ್ಥೇ ಚ ಸಾ ಪ್ರಮಾಂ ಕುರ್ವತ್ಯಮಾನಂ ಕಥಮುಚ್ಯತೇ ।। ೫೭೧ ।। </div>
			<div class="verse">ಪ್ರಾತ್ಯಕ್ಷ್ಯಾಚ್ಚ ಪ್ರಮೋತ್ಪತ್ತೇರ್ಜ್ಯೋತಿಷ್ಟೋಮಾದಿವಾಕ್ಯತಃ ।। <br />ಪ್ರಮೈವೋತ್ಪದ್ಯತೇ ನೇತಿ ವಕ್ತುಮೇತನ್ನ ಶಕ್ಯತೇ ।। ೫೭೨ ।। </div>
			<div class="verse">ವಿಷಯಾಪಹೃತೇರ್ನೋ ಚೇದ್ವೇದಾನ್ತೋಕ್ತ್ಯಾ ಪ್ರಮೋತ್ಥಿತಿಃ ।।<br />ನ ಪ್ರತ್ಯಕ್ಷಬಲೀಯಸ್ತ್ವಾದನುಮಾನಪ್ರಬೋಧತಃ ।। ೫೭೩ ।। </div>
			<div class="verse">ಯಥಾಸಿದ್ಧಾನ್ಯುಪಾದಾಯ ಕಾಮದ್ವೇಷವಶಾನುಗಃ ।।<br />ಇಷ್ಟಮೇವ ಸದಾ ಮೇ ಸ್ಯಾನ್ಮಾ ಭೂಚ್ಚಾನಿಷ್ಟಮಣ್ವಪಿ ।। ೫೭೪ ।। </div>
			<div class="verse">ಸಾಧನಾನೀಷ್ಟಲಾಭಾರ್ಥಮನಿಷ್ಟಾರ್ಥಾಪನುತ್ತಯೇ ।।<br />ಆಚಕ್ಷಾಣಾ ಶ್ರುತಿಃ ಪುಂಸೋ ನಾನ್ಯಾರ್ಥಂ ವಕ್ತಿ ಕಂಚನ ।। ೫೭೫ ।। </div>
			<div class="verse">ಯಥಾ ಕಾಮ್ಯಾಗ್ನಿಹೋತ್ರಾದೌ ಸಾಧ್ಯಸಾಧನಸಂಗತಿಮ್ ।।<br />ವಿದಧನ್ನಾನೃತತ್ವಾದಿ ಕಾಮಾನಾಂ ವಕ್ತಿ ಕುತ್ರಚಿತ್ ।। ೫೭೬ ।। </div>
			<div class="verse">ನ ಚಾಪಿ ನ ಪ್ರವರ್ತನ್ತೇ ಪುರುಷಾಃ ಕಾಮ್ಯಕರ್ಮಸು ।।<br />ಯತೋಽತತ್ತ್ವವಿದಾಂ ಕಾಮೋ ನ ಕದಾಚಿನ್ನಿವರ್ತತೇ ।। ೫೭೭ ।। </div>
			<div class="verse">ಅಕಾಮತಃ ಕ್ರಿಯಾ ಕಾಚಿದೃಶ್ಯತೇ ನೇಹ ಕುತ್ರಚಿತ್ ।।<br />ಯದ್ಯದ್ಧಿ ಕುರುತೇ ಕಿಂಚಿತ್ತತ್ತತ್ಕಾಮಸ್ಯ ಚೇಷ್ಟಿತಮ್ ।। ೫೭೮ ।। </div>
			<div class="verse">ಸ ಯಥಾಕಾಮ ಇತ್ಯಾದಿರೇಷೋಽರ್ಥಶ್ಚ ಸವಿಸ್ತರಃ ।।<br />ವಕ್ಷ್ಯತೇಽಕಾಮಯಮಾನಶ್ಚ ತಥಾಽಕುರ್ವನ್ವಿಮುಚ್ಯತೇ ।। ೫೭೯ ।। </div>
			<div class="verse">ಸರ್ವಾಧಿಕಾರಪ್ರಧ್ವಂಸಾನ್ನ ಕೃತ್ಸ್ನಾತ್ಮಾವಬೋಧಿನಃ ।।<br />ಪ್ರವೃತ್ತೌ ವಾ ನಿವೃತ್ತೌ ವಾ ಗುಣಭಾವಃ ಸದೇಷ್ಯತೇ ।। ೫೮೦ ।। </div>
			<div class="verse">ಅತೋ ನಿರ್ವಿಷಯತ್ವಾದಿ ಬ್ರಹ್ಮೈಕತ್ವಾದ್ಯದೀರಿತಮ್ ।। <br />ತತ್ಸರ್ವಂ ಪರಿಹೃತಂ ಹೇಯಂ ಯಥೋಕ್ತೇನೈವ ವರ್ತ್ಮನಾ ।। ೫೮೧ ।। </div>
			<div class="verse">ನ ನಿವರ್ತಯಿತುಂ ಶಕ್ತಂ ರಾಗಾದ್ಯಾಕೃಷ್ಟಚೇತಸಃ ।।<br />ಶಾಸ್ತ್ರಂ ವಿರಕ್ತಚಿತ್ತಾನ್ವಾ ನ ಪ್ರವರ್ತಯಿತುಂ ಕ್ಷಮಮ್ ।। ೫೮೨ ।। </div>
			<div class="verse">ಇಷ್ಟಾನಿಷ್ಟಕಲಾನೀತಿ ಸಾಧನಾನಿ ಪ್ರಕಾಶಯೇತ್ ।।<br />ನ ನಿವೃತ್ತಿಂ ಪ್ರವೃತ್ತಿಂ ವಾ ಪುಂಸಃ ಶಾಸ್ತ್ರಂ ಕರೋತಿ ತತ್ ।। ೫೮೩ ।। </div>
			<div class="verse">ಅಪಿ ಶಾಸ್ತ್ರಂ ಸಮುಲ್ಲಙ್ಘ್ಯ ರಾಗಾದಿಬಲವತ್ತಯಾ ।।<br />ಪ್ರವರ್ತಮಾನಾಃ ಪುರುಷಾ ದೃಶ್ಯನ್ತೇಽದ್ಯಾಪಿ ಕಾಮಿನಃ ।। ೫೮೪ ।। </div>
			<div class="verse">ಸಾಧ್ಯಸಾಧನಸಂಬನ್ಧಾನಿಷ್ಟಾನಿಷ್ಟಫಲೋದಯಾನ್ ।।<br />ಶಾಸ್ತ್ರಂ ತ್ವಾದಿತ್ಯವತ್ಸಾಕ್ಷಾತ್ಪ್ರಕಾಶಯತಿ ತಾನ್ಸದಾ ।। ೫೮೫ ।। </div>
			<div class="verse">ತೇಷು ಶಾಸ್ತ್ರೈಕದೀಪೇಷು ಸಾಧ್ಯಸಾಧನವರ್ತ್ಮಸು ।।<br />ಯಥಾರುಚಿ ಪ್ರವರ್ತನ್ತೇ ಪುರುಷಾ ನ ತು ಶಾಸ್ತ್ರತಃ ।। ೫೮೬ ।। </div>
			<div class="verse">ವಿಧಿಶಾಸ್ತ್ರಸ್ಯ ನೈವಾತೋ ವೇದಾನ್ತಾ ಬಾಧಕಾಃ ಸದಾ ।।<br />ನ ಚ ನಿರ್ವಿಷಯಂ ತತ್ಸ್ಯಾನ್ಮೇಯಭೇದಾತ್ತ್ವಗಾದಿವತ್ ।। ೫೮೭ ।। </div>
			<div class="verse">ಕೇಚಿತ್ತು ಪಣ್ಡಿತಂಮನ್ಯಾ ವಿರೋಧೀನಿ ಪರಸ್ಪರಮ್ ।।<br />ಸಂಭಾವಯನ್ತಿ ಮಾನಾನಿ ಸರ್ವಾಣ್ಯೈಕಾತ್ಮ್ಯವಸ್ತುನಿ ।। ೫೮೮ ।। </div>
			<div class="verse">ಶ್ರೋತ್ರಾದಿಭಿರ್ಯತೋ ಭಿನ್ನಾ ಮಿಥಃ ಶಬ್ದಾದಯಸ್ತ್ವಮೀ ।।<br />ಮೀಯನ್ತೇ ಸರ್ವಮಾತ್ಮೇತಿ ಪ್ರತ್ಯಕ್ಷೇಣ ವಿರುಧ್ಯತೇ ।। ೫೮೯ ।। </div>
			<div class="verse">ಶಬ್ದಾದ್ಯರ್ಥೋಪಲಬ್ಧಾರಃ ಕರ್ತಾರಶ್ಚ ಪೃಥಕ್ಪೃಥಕ್ ।।<br />ಯಸ್ಮಾದಿಹಾನುಮೀಯನ್ತೇ ತಸ್ಮಾಲ್ಲಿಙ್ಗವಿರೋಧಿತಾ ।। ೫೯೦ ।। </div>
			<div class="verse">ತಥಾಽಽಗಮವಿರೋಧಂ ಚ ಗ್ರಾಮಕಾಮಾದಿಭೇದತಃ ।।<br />ಉದ್ಭಾಸಯನ್ತಿ ಸಂಹೃಷ್ಟಾ ಬ್ರಹ್ಮೈಕತ್ವಪ್ರದೂಷಕಾಃ ।। ೫೯೧ ।। </div>
			<div class="verse">ಬ್ರಹ್ಮೈಕತ್ವವಿರೋಧೋ ವಃ ಕಥಂ ಭಿನ್ನಾರ್ಥಬುದ್ಧಿಭಿಃ ।।<br />ಇತಿ ಬ್ರಹ್ಮವಿದೋಪೇತ್ಯ ಪ್ರಷ್ಟವ್ಯಾ ಭೇದವಾದಿನಃ ।। ೫೯೨ ।। </div>
			<div class="verse">ಕಿಂ ಭೋಃ ಶಬ್ದಾದಿಭೇದೇನ ಖಸ್ಯೈಕತ್ವಂ ವಿರುಧ್ಯತೇ ।।<br />ನ ಚೇದ್ವಿರುಧ್ಯತೇಽಥೋಚ್ಚೈರ್ವಿರೋಧಃ ಕಿಮೀತೀರ್ಯತೇ ।। ೫೯೩ ।। </div>
			<div class="verse">ಸತ್ಪರಿಚ್ಛೇದಕೈರ್ನಾಪಿ ಪ್ರತ್ಯಕ್ಷಾದ್ಯೈರ್ಗ್ರಹೋ ಭವೇತ್ ।।<br />ವ್ಯಾವೃತ್ತೇರನ್ಯತೋಭಾವಮಾತ್ರಾಯಾಃ ಕೇನಚಿತ್ಕಚಿತ್ ।। ೫೯೪ ।। </div>
			<div class="verse">ದ್ವೈತಗ್ರಾಹಿ ಯಥಾ ಮಾನಂ ನ ಕಿಂಚಿದಪಿ ವಿದ್ಯತೇ ।।<br />ತಥೋದರ್ಕೇ ಪ್ರವಕ್ಷ್ಯಾಮಿ ನಾತೋ ಮಾನವಿರೋಧಿತಾ ।। ೫೯೫ ।। </div>
			<div class="verse">ಯಚ್ಚೋಕ್ತಮನುಮೀಯನ್ತೇ ಪ್ರತಿದೇಹಂ ಪೃಥಗ್ವಿಧಾಃ ।।<br />ಶಬ್ದಾದ್ಯರ್ಥೋಪಲಬ್ಧಾರಃ ಕರ್ತಾರಶ್ಚಾಪಿ ಕರ್ಮಣಾಮ್ ।। ೫೯೬ ।। </div>
			<div class="verse">ಭಿನ್ನಾಃ ಕೈರನುಮೀಯನ್ತ ಇತಿ ಪೃಷ್ಟೋ ವದೇದ್ಯದಿ ।।<br />ಅಸ್ಮಾಭಿರ್ಲಿಙ್ಗಕುಶಲೈರಿತ್ಯೇತಚ್ಚ ನ ಯುಕ್ತಿಮತ್ ।। ೫೯೭ ।। </div>
			<div class="verse">ಅನನ್ಯಮಾನಮೇಯೇಽರ್ಥೇ ನ ಭೇದಃ ಪ್ರತ್ಯಗಾತ್ಮನಿ ।।<br />ಪರಾಙ್ಭಾನಪ್ರಮೇಯಾಶ್ಚ ನಾಽಽತ್ಮಾನಃ ಸ್ತಮ್ಭಕುಮ್ಭವತ್ ।। ೫೯೮ ।।  <br />ಅನುಮಾಕುಶಲಾ ಯೂಯಂ ಕ ಇತ್ಯೇತದ್ವಿಭಾಷ್ಯತಾಮ್ ।। ೫೯೯ ।। </div>
			<div class="verse">ದೇಹೇನ್ದ್ರಿಯಮನೋಬುದ್ಧಿಕ್ಷೇತ್ರಜ್ಞೇಷು ಪೃಥಕ್ಪೃಥಕ್ ।।<br />ನಾನುಮಾಕೌಶಲಂ ತಾವತ್ಪ್ರತ್ಯೇಕಂ ತೇಷು ವಿದ್ಯತೇ ।। ೬೦೦ ।। </div>
			<div class="verse">ದೇಹಾದಿಸಾಧನಾಸ್ತಸ್ಮಾದ್ವಯಮಾತ್ಮಾನ ಏವ ಹಿ ।।<br />ಭೂರಿಸಾಧನಸಾಧ್ಯತ್ವಾತ್ಕ್ರಿಯಾಣಾಂ ನೋ ವಿಭಿನ್ನತಾ ।। ೬೦೧ ।।</div>
			<div class="verse">ಭೂರಿಸಾಧನಸಾಧ್ಯತ್ವಾತ್ಕ್ರಿಯಾಣಾಮಿತಿ ಚೇದ್ಭವೇತ್ ।।<br />ಹೇತುಸ್ತವಾಪ್ಯನೇಕತ್ವಮೇಕಸ್ಯಾಪಿ ಪ್ರಸಜ್ಯತೇ ।। ೬೦೨ ।। </div>
			<div class="verse">ಆತ್ಮಾದೀನಾಂ ಕ್ರಿಯಾಸ್ತಿತ್ವಾತ್ಪ್ರತ್ಯೇಕಂ ಕಾರಕತ್ವತಃ ।।<br />ಅಗ್ನ್ಯಾದೀನಾಮಿವ ತತ ಆತ್ಮಾನೇಕತ್ವಮಾಪತೇತ್ ।। ೬೦೩ ।। </div>
			<div class="verse">ಅನುಮಾಽಪಿ ಕ್ರಿಯಾ ಸಾಕ್ಷಾದ್ಭವತೈವಾಭ್ಯುಪೇಯತೇ ।।<br />ಶರೀರೇನ್ದ್ರಿಯಬುದ್ಧ್ಯಾದೇಃ ಪ್ರತ್ಯೇಕಂ ಸ್ಯಾದನೇಕತಾ ।। ೬೦೪ ।। </div>
			<div class="verse">ಬಹುಸಾಧನಸಾಧ್ಯತ್ವಾತ್ಕ್ರಿಯಾಣಾಮಿತಿಹೇತುತಃ ।।<br />ಏವಂಲಕ್ಷಣಹೇತೂಕ್ತಿರ್ಮೌರ್ಖ್ಯಲಿಙ್ಗಂ ಭವೇದತಃ ।। ೬೦೫ ।। </div>
			<div class="verse">ಗುಣಕ್ರಿಯಾಣಾಂ ಸರ್ವಾಸಾಂ ಕರ್ತೃಮಾತ್ರವ್ಯಪಾಶ್ರಯಾತ್ ।।<br />ಅನೈಕಾನ್ತಿಕತಾ ಹೇತೋಸ್ತಥಾ ವಃ ಸಂಪ್ರಸಜ್ಯತೇ ।। ೬೦೬ ।। </div>
			<div class="verse">ಅಪಕ್ಷಧರ್ಮತಾ ಹೇತೋರ್ನಾಮರೂಪಾಶ್ರಯತ್ವತಃ ।।<br />ಧರ್ಮಾಭಾವಾತ್ಪ್ರತೀಚಶ್ಚ ತದ್ಭೇದೇ ಹೇತುತಾ ಕುತಃ ।। ೬೦೭ ।। </div>
			<div class="verse">ಐಕಾತ್ಮ್ಯವನ್ತೋ ದೇಹಾಃ ಸ್ಯುರ್ವಿವಾದೋ ಯೇಷು ವರ್ತತೇ ।।<br />ಶರೀರತ್ವಾವಿಶೇಷತ್ವಾತ್ಪ್ರತಿವಾದಿಶರೀರವತ್ ।। ೬೦೮ ।। </div>
			<div class="verse">ತಥೇನ್ದ್ರಿಯಮನೋಬುದ್ಧಿವಿಷಯೇಪ್ವಪಿ ಯೋಜಯೇತ್ ।।<br />ಐಕಾತ್ಮ್ಯಂ ಸರ್ವಭೂತೇಷು ಪ್ರಾತ್ಯಕ್ಷ್ಯಾಚ್ಚಾಽಽತ್ಮನಸ್ತಥಾ ।। ೬೦೯ ।। </div>
			<div class="verse">ಆತ್ಮಪ್ರತ್ಯಯ ಏಕಾತ್ಮಾ ಸರ್ವದೇಹೇಷು ಸರ್ವದಾ ।।<br />ನಾನಾತ್ಮವದನೇಕತ್ವಂ ಕಶ್ಚಿದಾತ್ಮನಿ ವೀಕ್ಷತೇ ।। ೬೧೦ ।। </div>
			<div class="verse">ಅನುಮಾನಾದನೇಕತ್ವಮಾತ್ಮನೋ ಯೇ ಪ್ರಚಕ್ಷತೇ ।।<br />ತೇಷಾಂ ಪ್ರತ್ಯಕ್ಷಮಾನೇನ ಬಾಧೋ ಲಿಙ್ಗಧಿಯೋ ಭವೇತ್ ।। ೬೧೧ ।। </div>
			<div class="authorline">ಇತಿ ಶ್ರೀಬೃಹದಾರಣ್ಯಕೋಪನಿಷದ್ಭಾಷ್ಯವಾರ್ತಿಕೇ ದ್ವಿತೀಯಾಧ್ಯಾಯಸ್ಯ ಪ್ರಥಮಂ ಬ್ರಾಹ್ಮಣಮ್</div>
		</div>
		<div class="section" type="brahmana" id="BRVK_C02_S02">
			<div class="sname">॥ ದ್ವಿತೀಯಂ ಬ್ರಾಹ್ಮಣಮ್ ॥</div>
			<div class="verse">ಜಗಜ್ಜನಿಸ್ಥಿತಿಧ್ವಂಸಾ ಯಸ್ಮಾತ್ಸಿಧ್ಯನ್ತಿ ತತ್ಪರಮ್ ।।<br />ಬ್ರಹ್ಮೇತಿ ಪ್ರಾಕ್ಪ್ರತಿಜ್ಞಾಯ ಯಥಾವದುಪದರ್ಶಿತಮ್ ।। ೧ ।। </div>
			<div class="verse">ತಸ್ಯೋಪನಿಷದಿತ್ಯುಕ್ತಂ ತದ್ವ್ಯಾಖ್ಯಾಽತ್ರಾಧುನೋಚ್ಯತೇ ।।<br />ಆ ಮೈತ್ರೇಯ್ಯಾಃ ಪರಬ್ರಹ್ಮಸತ್ಯಸ್ಯ ಪ್ರತಿಪತ್ತಯೇ ।। ೨ ।। </div>
			<div class="verse">ಸೃಷ್ಟಿಪ್ರಸ್ತಾವ ಏತಸ್ಮಿನ್ಪ್ರಾಣಾದೇರ್ಜನ್ಮ ಸೂತ್ರಿತಮ್ ।।<br />ಯತೋಽತಃ ಪ್ರಾಣಸಂಬನ್ಧಾತ್ಪೂರ್ವಂ ವ್ಯಾಖ್ಯಾ ಪ್ರಪಞ್ಚ್ಯತೇ ।। ೩ ।। </div>
			<div class="verse">ತತಃ ಪರೇಣ ಲೋಕಾದೇರಪಿ ಯಾಥಾತ್ಮ್ಯಮುಚ್ಯತೇ ।।<br />ಅಧ್ಯಾತ್ಮಮಧಿದೈವಂ ಚ ದೇವತಾಕರಣಾಶ್ರಯಮ್ ।। ೪ ।। </div>
			<div class="verse">ಪ್ರಾಣಾದಿ ಸರ್ವಮೇವೇದಂ ಪಞ್ಚಭೂತಸತತ್ತ್ವಕಮ್ ।।<br />ನ ಹಿ ಭೂತಾತಿರೇಕೇಣ ಪ್ರತೀಚಃ ಕಿಂಚಿದಿಷ್ಯತೇ ।। ೫ ।। </div>
			<div class="verse">ಪ್ರಾಣಾ ವೈ ಸತ್ಯಮಿತ್ಯುಕ್ತಂ ಕೇ ಪ್ರಾಣಾ ಇತಿ ಯತ್ನತಃ ।।<br />ವ್ಯಾಖ್ಯಾಯನ್ತೇಽಥ ತೇ ಪ್ರಾಣಾಸ್ತಥೋಪನಿಷದಶ್ಚ ಯಾಃ ।। ೬ ।। </div>
			<div class="verse">ಪ್ರಾಣೇನ ಮಧ್ಯಮೇನಾನ್ನಂ ಜಗ್ಧಂ ವಾಗಾದಿತರ್ಪಣಮ್ ।।<br />ಯಥಾ ಕರೋತಿ ತದ್ವಾಚ್ಯಂ ಪ್ರಾಣೋಪನಿಷದಶ್ಚ ಯಾಃ ।। ೭ ।। </div>
			<div class="verse">ಯೋ ಹ ವಾ ಇತಿ ಪ್ರಶ್ನೋಕ್ತಿಸ್ತಸ್ಯಾಯಮಿತಿ ನಿರ್ಣಯಃ ।।<br />ಶರೀರೇಽಭ್ಯಾಹಿತಃ ಪ್ರಾಣೋ ಮೂರ್ಧ್ನಿ ಪ್ರತ್ಯಾಹಿತಸ್ತಥಾ ।। ೮ ।। </div>
			<div class="verse">ವಿಷಯೇಷ್ವನಭಿಷ್ವಙ್ಗಾಚ್ಛಿಶುಃ  ಪ್ರಾಣೋಽಭಿಧೀಯತೇ ।। <br />ವಾಗಾದೇರಿವ ನಾಽಽಸಙ್ಗೋ ಯತಃ ಪ್ರಾಣಸ್ಯ ವಿದ್ಯತೇ ।। ೯ ।। </div>
			<div class="verse">ಶೀರ್ಷಣ್ಯಪ್ರಾಣಸಂಸ್ಥಾ ಯೇ ಶಬ್ದಾದ್ಯಾಸಙ್ಗಲಕ್ಷಣಾಃ ।। <br />ಭ್ರಾತೃವ್ಯಾಸ್ತೇ ಸಹೋತ್ಪತ್ತೇಃ ಪ್ರತ್ಯಗ್ದೃಷ್ಟ್ಯಪಹಾರತಃ ।। ೧೦ ।। </div>
			<div class="verse">ಶರೀರಮಸ್ಯಾಽಽಧಾನಂ ಸ್ಯಾಚ್ಛರೀರೇಽವಸ್ಥಿತೋ ಯತಃ ।।<br />ಸಾಮಾನ್ಯವೃತ್ತ್ಯಾ ಪ್ರಾಣೋಽಯಂ ತಸ್ಮಾದಾಧಾನಮುಚ್ಯತೇ ।। ೧೧ ।। </div>
			<div class="verse">ಶರೀರಾಶ್ರಯಿಣಂ ಪ್ರಾಣಂ ಯತೋ ವಾಗಾದಯಃ ಶ್ರಿತಾಃ ।।<br />ಅಲಂ ಸ್ವಕಾರ್ಯನಿಷ್ಪತ್ತೌ ನ ತು ಪ್ರಾಣೈಕಸಂಶ್ರಿತಾಃ ।। ೧೨ ।। </div>
			<div class="verse">ಪ್ರತಿ ಪ್ರತ್ಯಾಹಿತತ್ವಾಚ್ಚ ಪ್ರತ್ಯಾಧಾನಂ ಶಿರೋ ವಿದುಃ ।।<br />ಶಿರೋದೇಶವಿಶೇಷೇಷು ಪ್ರತಿ ಪ್ರತಿ ಸ ಆಹಿತಃ ।। ೧೩ ।। </div>
			<div class="verse">ಅನ್ನಪಾನಸಮುತ್ಥಾ ಹಿ ಶಕ್ತಿಃ ಪ್ರಾಣೋ ಬಲಂ ತಥಾ ।।<br />ಬಲಾವಷ್ಟಮ್ಭ ಏತಸ್ಮಿನ್ಪ್ರಾಣೋ ದೇಹೇಽವತಿಷ್ಠತೇ ।। ೧೪ ।। </div>
			<div class="verse">ಅಬಲ್ಯಂ ನೀತ್ವೇತಿ ತಥಾ ಪ್ರಾಣೋತ್ಕ್ರಾನ್ತಿಃ ಪ್ರವಕ್ಷ್ಯತೇ ।। <br />ಉಚ್ಛ್ಟ್ವಾಸಾದಿಕ್ರಿಯಂ ಕೇಚಿದ್ವಾಯುಂ ಸ್ಥೂಣಾಂ ಪ್ರಚಕ್ಷತೇ ।। ೧೫ ।। </div>
			<div class="verse">ಜಾಠರಾಗ್ನ್ಯಭಿಸಂಬನ್ಧಾಜ್ಜಗ್ಧಮನ್ನಂ ತ್ರಿಧಾ ಕ್ರಮಾತ್ ।।<br />ಪರಿಣಾಮಂ ವ್ರಜತ್ಯತತ್ಸ್ಥೂಲಮಧ್ಯಮಸೂಕ್ಷ್ಮತಃ ।। ೧೬ ।। </div>
			<div class="verse">ಸ್ಥೂಲಾಂಶಃ ಪೃಥಿವೀಮೇತಿ ಪುರೀಷಂ ಮೂತ್ರಮೇವ ಚ ।।<br />ಸ್ಥೂಲದೇಹೋಪಚಿತ್ಯರ್ಥೋ ಮಧ್ಯಮೋಂಽಶಃ ಪ್ರಕೀರ್ತಿತಃ ।। ೧೭ ।।</div>
			<div class="verse">ಯಸ್ತು ಸೂಕ್ಷ್ಮೋ ರಸೋಽನ್ನಸ್ಯ ಭಾಗೋಽಮೃತಮಿತೀರ್ಯತೇ ।। <br />ಸ ಹೃದ್ದೇಶಂ ಸಮಾಗಮ್ಯ ನಾಡೀಮಧ್ಯಸಮಾಶ್ರಯಃ ।। ೧೮ ।। </div>
			<div class="verse">ಹೃದಯಾದ್ವಿಪ್ರಕೀರ್ಣಾಭಿರ್ನಾಡೀಭಿರ್ಲಿಙ್ಗದೇವತಾಃ ।।<br />ಪ್ರೀಣಯನ್ನುಪಚಿನ್ವಶ್ಚ ದಾಮಾನ್ನಮಿತಿ ಭಣ್ಯತೇ ।। ೧೯ ।। </div>
			<div class="verse">ದೇಹಂ ರಸಾದಿನಾ ಬದ್ಧ್ವಾ ಸೂಕ್ಷ್ಮಾಂಶೇನ ಶಿಶುಂ ತಥಾ ।।<br />ಪಾಶದ್ವಯಾಭಿಸಂಬನ್ಧಾದನ್ನಂ ದಾಮೇತಿ ಶಬ್ದ್ಯತೇ ।। ೨೦ ।। </div>
			<div class="verse">ದಾಮ ಪ್ರತನುತಾಂ ಯಾತಿ ಯದಾ ಕರ್ಮಕ್ಷಯಾತ್ತದಾ ।।<br />ಯಥಾಸ್ವಂ ಯಾನ್ತ್ಯಥ ಪ್ರಾಣಾ ದೇಹಾದುಚ್ಛಿನ್ನಬನ್ಧನಾಃ ।। ೨೧ ।। </div>
			<div class="verse">ಪ್ರತ್ಯಾಧಾನಸಮೂಢಸ್ಯ ಶಿಶೋಸ್ತಸ್ಯೈವ ಕಾಶ್ಚನ ।।<br />ಅಕ್ಷ್ಣ್ಯುಪನಿಷದೋ ವಾಚ್ಯಾಸ್ತಮೇತಾ ಇತ್ಯತಃ ಶ್ರುತಿಃ ।। ೨೨ ।। </div>
			<div class="verse">ಉಪಾಸತೇಽಕ್ಷಣಿ ಪ್ರಾಣಂ ರುದ್ರಾದ್ಯಾಃ ಸಪ್ತ ದೇವತಾಃ ।।<br />ಅಕ್ಷೀಣಾ ಇತಿ ತಾ ಜ್ಞಾತ್ವಾ ನಾನ್ನಕ್ಷಯಮುಪಾಶ್ನುತೇ ।। ೨೩ ।। </div>
			<div class="verse">ಮೂರ್ಧ್ನಿ ಪ್ರತ್ಯಾಹಿತಂ ಪ್ರಾಣಮೃಷಯಃ ಪ್ರಾಣಸಂಜ್ಞಕಾಃ ।।<br />ರುದ್ರಾದ್ಯ ಮಧ್ಯಮೇ ಯತ್ನಾತ್ಸತತಂ ಪರ್ಯುಪಾಸತೇ ।। ೨೪ ।। </div>
			<div class="verse">ಅಕ್ಷಣ್ಯೇವ ಯತಃ ಪೂರ್ವಂ ವ್ಯಾಖ್ಯಾತೋ ದೇವತಾಗಣಃ ।।<br />ಶ್ರೋತ್ರಾದಿಕಾರಣಾರ್ಥೋಽಥಂ ಶ್ಲೋಕಸ್ತಸ್ಮಾದುದಾಹೃತಃ ।। ೨೫ ।। </div>
			<div class="verse">ವಿಶ್ವರೂಪಂ ಯಶೋ ಜ್ಞೇಯಂ ಶಬ್ದಾದ್ಯರ್ಥಾವಭಾಸಕಮ್ ।।<br />ತೇಜಸ್ತಚ್ಚಾಪ್ಯನೇಕಾತ್ಮವಿಭಿನ್ನಾರ್ಥಾವಭಾಸನಾತ್ ।। ೨೬ ।।</div>
			<div class="verse">ತೀರೇ ತಸ್ಯಾಽಽಸತೇ ಸಪ್ತ ವಾಯವಃ ಕರಣಾಶ್ರಯಾಃ ।।<br />ಋಷಯಶ್ಚ ಯಶಶ್ಚೇತಿ ಪ್ರಾಣಾ ಉಕ್ತೇನ ಹೇತುನಾ ।। ೨೭ ।। </div>
			<div class="verse">ವಕ್ತೃತ್ವಾತ್ತೃತ್ವಭೇದೇನ ವಾಗ್ದ್ವಿಧೈಕೈವ ಭಿದ್ಯತೇ ।। <br />ಸಪ್ತಮೀ ಚಾಷ್ಟಮೀ ಚೇತಿ ಸೈವೈಕಾ ಪ್ರೋಚ್ಯತೇ ತತಃ ।। ೨೮ ।। </div>
			<div class="verse">ವರ್ಣನಿಷ್ಪಾದನಂ ವಾಚಾ ತಥಾಽಽದ್ಯರಸವೇದನಮ್ ।।<br />ಭವೇದ್ದ್ವಿಕರ್ಮಸಂಯೋಗಾತ್ಸಪ್ತಮೀ ಚಾಷ್ಟಮೀ ಚ ವಾಕ್ ।। ೨೯ ।। </div>
			<div class="verse">ವಿಶಿಷ್ಟಾಹ್ವಾನಸಿದ್ಧ್ಯರ್ಥಮೃಷೀಣಾಮುತ್ತರಾ ಶ್ರುತಿಃ ।।<br />ಇಮಾವೇವೇತಿ ಚ ತಥಾ ಫಲವತ್ಸ್ಯಾದುಪಾಸನಮ್ ।। ೩೦ ।। </div>
			<div class="verse">ಸರ್ವಸ್ಯೇತಿ ಫಲೋಕ್ತಿಃ ಸ್ಯಾದುಕ್ತೋಪಾಸನಕರ್ಮಣಃ ।।<br />ಅನ್ನಾತ್ತೃತ್ವನಿಷೇಧಾರ್ಥಂ ಸರ್ವಮಸ್ಯೇತಿ ಭಣ್ಯತೇ ।। ೩೧ ।। </div>
			<div class="authorline">ಇತಿ ಶ್ರೀಬೃಹದಾರಣ್ಯಕೋಪನಿಷದ್ಭಾಷ್ಯವಾರ್ತಿಕೇ ದ್ವಿತೀಯಾಧ್ಯಾಯಸ್ಯ ದ್ವಿತೀಯಂ ಬ್ರಾಹ್ಮಣಮ್ </div>
		</div>
		<div class="section" type="brahmana" id="BRVK_C02_S03">
			<div class="sname">॥ ತೃತೀಯಂ ಬ್ರಾಹ್ಮಣಮ್  ॥</div>
			<div class="verse">ಪ್ರಾಣೋಪನಿಷದಶ್ಚೋಕ್ತಾಃ ಪ್ರಾಣಾಶ್ಚಾಪಿ ಸಮಾಸತಃ ।।<br />ಯತ್ತು ತೇಷಾಂ ಪರಂ ಸತ್ಯಂ ತದಿದಾನೀಂ ನಿರೂುಪ್ಯತೇ ।। ೧ ।। </div>
			<div class="verse">ಪ್ರಾಣಾಃ ಕಿಮಾತ್ಮಕಾಸ್ತೇಷಾಂ ಕಥಂ ಸತ್ಯತ್ವಮಿಷ್ಯತೇ ।। <br />ಇತ್ಯೇವಮಾದಿ ವಕ್ತವ್ಯಮಿತ್ಯರ್ಥಃ ಪರ ಆಗಮಃ ।। ೨ ।। </div>
			<div class="verse">ಪಞ್ಚಭೂತಸತತ್ತ್ವಾನಾಂ ಶರೀರಕರಣಾತ್ಮನಾಮ್ ।।<br />ಸ್ವರೂಪನಿಶ್ಚಯಾರ್ಥಾಯ ಪ್ರಾರಬ್ಧಂ ಬ್ರಾಹ್ಮಣಂ ಪರಮ್ ।। ೩ ।। </div>
			<div class="verse">ಯದುಪಾಧಿನಿಷೇಧೋಕ್ತ್ಯಾ ನೇತೀತಿ ಬ್ರಹ್ಮಣಃ ಸ್ಫುಟಮ್ ।। <br />ಆವಿಶ್ಚಿಕೀರ್ಷಿತಂ ತತ್ತ್ವಂ ತದೇತದಧುನೋಚ್ಯತೇ ।। ೪ ।। </div>
			<div class="verse">ಸ್ವತೋಽರೂಪಂ ಪರಂ ಬ್ರಹ್ಮ ತದವಿದ್ಯಾದಿಹೇತುತಃ ।। <br />ದ್ವಿರೂಪಮಿತಿ ನಿರ್ದಿಷ್ಟಂ ವಿಯದ್ವತ್ಕುಮ್ಭಸಂಶ್ರಯಾತ್ ।। ೫ ।। </div>
			<div class="verse">ರೂಪೇ ವಾ ಬ್ರಹ್ಮಣೋ ವಿದ್ಯಾನ್ಮೂರ್ತಾಮೂರ್ತೇ ಸವಾಸನೇ ।।<br />ಬ್ರಹ್ಮೈವ ರೂಪ್ಯತೇ ತಾಭ್ಯಾಂ ಬ್ರಹ್ಮತ್ವಂ ನ ಹಿ ರೂಪವತ್ ।। ೬ ।। </div>
			<div class="verse">ಅವಿದ್ಯಾಮಾತ್ರೋಪಾಧ್ಯೇತದ್ಬ್ರಹ್ಮ ಕಾರಣಮುಚ್ಯತೇ ।। <br />ತದೇವ ಜ್ಞಾತೃತಾಮೇತಿ ಬುದ್ಧ್ಯುಪಾಧಿಸಮಾಶ್ರಯಾತ್ ।। ೭ ।। </div>
			<div class="verse">ತದ್ವೃತ್ತ್ಯುಪಾಧಿಸಂಸ್ಥಂ ಸತ್ತಜ್ಜ್ಞಾನಮಿತಿ ಭಣ್ಯತೇ ।।<br />ದೇವತೇನ್ದ್ರಿಯಸಂಬನ್ಧಂ ತತ್ತತ್ತದಭಿಧೀಯತೇ ।। ೮ ।। </div>
			<div class="verse">ತಥಾ ದೇಹಾದಿಸಂಬನ್ಧಂ ದುಃಖಜಾತ್ಯಾದಿಮದ್ಭವೇತ್ ।।<br />ಗೋಧನಾದ್ಯಭಿಮಾನ್ಯೇವಂ ಧನೀ ಗೋಮಾನಿತೀರ್ಯತೇ ।। ೯ ।। </div>
			<div class="verse">ಅನ್ತರ್ಯಾಮೀ ತಥಾ ಸಾಕ್ಷೀ ಸರ್ವಜ್ಞಶ್ಚೇತ್ಯವಿದ್ಯಯಾ ।।<br />ಮಿಥ್ಯಾಧ್ಯಾಸೈಶ್ಚ ತತ್ಕಾರ್ಯೈರಪ್ರಮೇಯಂ ಪ್ರಮೀಯತೇ ।। ೧೦ ।। </div>
			<div class="verse">ಏಕಂ ತಾವದಿದಂ ರೂಪಂ ಬ್ರಹ್ಮಣೋ ಮೋಹಹೇತುಜಮ್ ।।<br />ಪ್ರತ್ಯಙ್ಭಾತ್ರೈಕಧೀಗಮ್ಯಂ ರೂಪಂ ವಾಸ್ತವಮಾತ್ಮನಃ ।। ೧೧ ।। </div>
			<div class="verse">ಅವ್ಯಾವೃತ್ತಾನನುಗತಂ ದ್ವಿತೀಯಾಸಂಭವಾದಜಮ್ ।।<br />ನ ವಾಕ್ಯಪದಯೋರರ್ಥೋ ಭೇದಸಾಮಾನ್ಯವರ್ಜನಾತ್ ।। ೧೨ ।। </div>
			<div class="verse">ನ ಪ್ರಮಾಣಾನ್ತರೈರ್ಗಮ್ಯಂ ಪರಾಗ್ಘೇತ್ವಸಮನ್ವಯಾತ್ ।।<br />ಅನಪೇಕ್ಷಿತಮಾತ್ರಾದಿ ತದವಿದ್ಯಾಸಮನ್ವಯಾತ್ ।। ೧೩ ।। </div>
			<div class="verse">ಆತ್ಮಪ್ರತ್ಯಯಮೈಕಾತ್ಮ್ಯಂ ದ್ವಿತೀಯಸ್ತ್ವಾತ್ಮನೋ ಭವೇತ್ ।।<br />ಅನಾತ್ಮಪ್ರತ್ಯಯೋಽತೋಽಹಂ ಸ್ವತ ಏಕೋಽಸ್ಮಿ ಕೇವಲಃ ।। ೧೪ ।। </div>
			<div class="verse">ಯನ್ನಿಷೇಧಮುಖೇನೇದಂ ನೇತಿ ನೇತೀತಿ ಭಣ್ಯತೇ ।।<br />ಅವಿದ್ಯಾಮವಧಿಂ ಕೃತ್ವಾ ದ್ವೇ ರೂಪೇ ಬ್ರಹ್ಮಣಸ್ತ್ವಿಮೇ ।। ೧೫ ।। </div>
			<div class="verse">ಅವಧಾರಣಾಯ ವಾವೇತಿ ದ್ವೇ ಏವೇತಿ ವಿನಿಶ್ಚಿತೌ ।।<br />ಸಮುಚ್ಚಿತೇ ಸಜಾತೀಯೈರುತ್ತರೈಸ್ತೇ ವಿಶೇಷಣೈಃ ।। ೧೬ ।। </div>
			<div class="verse">ವಾವಶಬ್ದಂ ಚಶಬ್ದೇನ ಪ್ರತ್ಯಾಹೃತ್ಯಾಭಿಧೀಯತೇ ।।<br />ಮೂರ್ತಮೇವ ಚ ತದ್ರೂಪಂ ಬ್ರಹ್ಮಣೋಽಮೂರ್ತಮೇವ ಚ ।। ೧೭ ।। </div>
			<div class="verse">ಅವಿದ್ಯಾವತ್ಪರಂ ಬ್ರಹ್ಮ ಮೂರ್ತಾಮೂರ್ತಾದಿಲಕ್ಷಣೈಃ ।।<br />ವಿಶಿಷ್ಯತೇ ನ ಧರ್ಮಾಣಾಂ ಮಿಥಃ ಸಂಗತಿರಿಷ್ಯತೇ ।। ೧೮ ।।</div>
			<div class="verse">ವಿಶೇಷ್ಯಾರ್ಥೈಕತನ್ತ್ರತ್ವಾದ್ಧರ್ಮಾಣಾಂ ನ ಪರಸ್ಪರಮ್ ।।<br />ತಥಾಽನಪೇಕ್ಷತಸ್ತೇಷಾಂ ಸಂಗತಿಃ ಸ್ಯಾತ್ಕದಾಚನ ।। ೧೯ ।। </div>
			<div class="verse">ವಿಜ್ಞಾನಪುರುಷಾನ್ತಸ್ಯ ಬ್ರಹ್ಮಣಃ ಪರಮಾತ್ಮನಃ ।।<br />ತಮಸ್ವಿನೋಽಥ ದ್ವೇ ರೂಪೇ ತದನ್ಯಾವ್ಯತಿರೇಕತಃ ।। ೨೦ ।। </div>
			<div class="verse">ಕ್ಲೃಪ್ತಸರ್ಪಾದಿಭಿರ್ಯದ್ವದಜ್ಞಾತಾಯಾಃ ಸ್ರಜಃ ಸದಾ ।।<br />ವಾಸ್ತವೋಽವಾಸ್ತವೋ ವಾ ನ ವ್ಯತಿರೇಕೋ ನ ಚಾನ್ವಯಃ ।। ೨೧ ।। </div>
			<div class="verse">ತದ್ವನ್ನ ವ್ಯತಿರೇಕೇಣ ಬ್ರಹ್ಮಣೋ ದ್ವೇ ಸ್ವತಃ ಸದಾ ।।<br />ನಾಪಿ ಚಾವ್ಯತಿರೇಕೇಣ ತೇ ತು ಬ್ರಹ್ಮೈವ ನಿರ್ದ್ವಯಮ್ ।। ೨೨ ।। </div>
			<div class="verse">ಅಣ್ವಾದ್ಯವಯವಂ ಮೂರ್ತಂ ಪೀನಂ ಸಂಸ್ಥಾನವದೃಢಮ್ ।।<br />ತದ್ವಿರುದ್ಧಮಮೂರ್ತಂ ಸ್ಯಾನ್ನಿರಂಶಂ ದೇಶವನ್ನ ಚ ।। ೨೩ ।। </div>
			<div class="verse">ಮರ್ತ್ಯಂ ಮರಣಧರ್ಮಿ ಸ್ಯಾದ್ಯದ್ವಿನಶ್ವರಲಕ್ಷಣಮ್ ।।<br />ಅಮೃತಂ ತದ್ವಿರುದ್ಧಂ ಚ ಧ್ರುವಂ ಯನ್ನ ವಿಪದ್ಯತೇ ।। ೨೪ ।। </div>
			<div class="verse">ಆಶ್ರಿತಂ ಸ್ಥಿತಮತ್ರ ಸ್ಯಾದ್ಗತ್ವಾಽವ್ಯಾಪ್ಯ ಚ ತಿಷ್ಠತಿ ।।<br />ತದ್ವಿರುದ್ಧಂ ತಥಾ ಯತ್ಸ್ಯಾದೇತ್ಯೇವ ನ ತು ತಿಷ್ಠತಿ ।। ೨೫ ।। </div>
			<div class="verse">ಸದಿತಿ ವ್ಯಕ್ತರೂಪಂ ಯದ್ಗೃಹ್ಯಮಾಣವಿಶೇಷಣಮ್ ।।<br />ಪ್ರತ್ಯಕ್ಷಂ ತದ್ವಿರುದ್ಧಂ ತ್ಯದಪ್ರತ್ಯಕ್ಷಂ ತಥೋಚ್ಯತೇ ।। ೨೬ ।। </div>
			<div class="verse">ಕ್ಷಿತಿರ್ಜಲಂ ತಥಾ ವಹ್ನಿರಿತ್ಯೇತನ್ಮೂರ್ತಮು್ಚ್ಯತೇ ।।<br />ಭೂತದ್ವಯಮಮೂರ್ತಂ ಚ ವಾಯುಶ್ಚಾಽಽಕಾಶಮೇವ ಚ ।। ೨೭ ।। </div>
			<div class="verse">ಮೂರ್ತಂ ಮರ್ತ್ಯಂ ಸ್ಥಿತಂ ಸಚ್ಚ ಕ್ಷಿತ್ಯಬಗ್ನಿತ್ರಯಂ ವಿದುಃ ।।<br />ಅಮೂರ್ತಾಮೃತಯತ್ತ್ಯತ್ತು ವಾಯ್ವಾಕಾಶದ್ವಯಂ ಸ್ಮೃತಮ್ ।। ೨೮ ।। </div>
			<div class="verse">ಮೂರ್ತತ್ವಾದೇವ ಮರ್ತ್ಯಂ ತನ್ಮರ್ತ್ಯತ್ವಾದೇವ ತತ್ಸ್ಥಿತಮ್ ।।<br />ಸ್ಥಿತತ್ವಾದಿನ್ದ್ರಿಯಗ್ರಾಹ್ಯಂ ನಿರ್ಧಾರ್ಯೇದಂತಯಾ ಪೃಥಕ್ ।। ೨೯ ।। </div>
			<div class="verse">ಸೋಪಾಖ್ಯತ್ವಾನ್ನ ತದ್ವ್ಯಾಪಿ ಕ್ವಚಿದೇಕಾಂಶವತ್ಸ್ಥಿತೇಃ ।।<br />ಸ್ಥಿತತ್ವಾಚ್ಚಾಪಿ ತನ್ಮರ್ತ್ಯಂ ಮರ್ತ್ಯತ್ವಾನ್ಮೂರ್ತಮೇವ ಚ ।। ೩೦ ।। </div>
			<div class="verse">ಅಮೂರ್ತತ್ವಾದಮರ್ತ್ಯಂ ತದ್ಯದ್ವ್ಯಾಪಿ ತ್ಯದತೀನ್ದ್ರಿಯಮ್ ।।<br />ಅತೀನ್ದ್ರಿಯತ್ವಾತ್ತದ್ವ್ಯಾಪಿ ವ್ಯಾಪಿತ್ವಾಚ್ಚಾಮೃತಂ ತತಃ ।। ೩೧ ।। </div>
			<div class="verse">ಅಸ್ಥಿತತ್ವಾದಮೂರ್ತಂ ತದಾಕಾರವ್ಯಕ್ತಿವರ್ಜಿತಮ್ ।।<br />ಹೇತುತತ್ಫಲರೂಪೇಣ ಮೂರ್ತಾದೇಃ ಸಂಗತಿರ್ಮಿಥಃ ।। ೩೨ ।।</div>
			<div class="verse">ಅಕ್ಷಸೂತ್ರವದನ್ಯೋನ್ಯಂ ಸಾಮರ್ಥ್ಯಸ್ಯಾಪ್ರಹಾಣತಃ ।।<br />ಹೇತುತದ್ವತ್ತಯಾ ಜ್ಞೇಯಾಽಮೂರ್ತಾದೇರಪಿ ಸಂಗತಿಃ ।। ೩೩ ।। </div>
			<div class="verse">ಸಂಭವೇಽನ್ಯತಮಸ್ಯಾಪಿ ಸರ್ವೇಷಾಂ ಸಂಭವೋ ಯತಃ ।।<br />ಅತೋಽವಧಾರಣಾರ್ಥಾಯ ತತ್ರೈವಗ್ರಹಣಂ ಕೃತಮ್ ।। ೩೪ ।। </div>
			<div class="verse">ತಯೋರುದ್ದಿಷ್ಟಯೋರ್ಮೂರ್ತಂ ಪ್ರಥಮಂ ತಾವದುಚ್ಯತೇ ।।<br />ಅನ್ಯದ್ವಾಯ್ವನ್ತರಿಕ್ಷಾಭ್ಯಾಂ ಭೂತತ್ರಯಮಿಹೋಚ್ಯತೇ ।। ೩೫ ।।</div>
			<div class="verse">ಮೂರ್ತಂ ಸಂಸ್ಥಾನವದ್ಧ್ಯೇತತ್ತಥಾ ಮರ್ತ್ಯಂ ವಿನಾಶವತ್ ।।<br />ಏತತ್ಸ್ಥಿತಂ ಪರಿಚ್ಛಿನ್ನಮೇತತ್ಸತ್ಸವಿಶೇಷಣಮ್ ।। ೩೬ ।। </div>
			<div class="verse">ಚತುರ್ವಿಶೇಷಣಸ್ಯಾಸ್ಯ ಕ್ಷಿತ್ಯವಗ್ನ್ಯಾತ್ಮಕಸ್ಯ ಹಿ ।।<br />ಚತುಷ್ಟಯರಸತ್ವಾರ್ಥಂ ಪುನರುಚ್ಚಾರಣಂ ಕೃತಮ್ ।। ೩೭ ।। </div>
			<div class="verse">ಸರ್ವವ್ಯಾಪೀ ರಸೋ ಹ್ಯೇಷ ಶಶ್ವತ್ತಪತಿ ಯೋ ರವಿಃ ।।<br />ಚತುಷ್ಟಯಾನ್ವಯಾದೇಷ ಭೂತತ್ರಯರಸಃ ಸ್ಮೃತಃ ।। ೩೮ ।। </div>
			<div class="verse">ಯ ಏಷ ತಪತೀತ್ಯತ್ರ ಮಣ್ಡಲಂ ಪರಿಗೃಹ್ಯತೇ ।।<br />ಚತುಷ್ಟಯಂ ಹಿ ಮೂರ್ತಾದಿ ಮಣ್ಡಲೇ ಗೃಹ್ಯತೇ ಯತಃ ।। ೩೯ ।। </div>
			<div class="verse">ಚತುರ್ಣಾಮನ್ವಯೋ ಹೀತಿ ಹೇತುನಾಽತ್ರ ವಿಭಾವ್ಯತೇ ।। <br />ಸತಶ್ಚ ಗ್ರಹಣಂ ವಿದ್ಯಾಚ್ಚತುರ್ಣಾಮುಪಲಕ್ಷಣಮ್ ।। ೪೦ ।। </div>
			<div class="verse">ಕೃಷ್ಣಸಾರಂ ಯಥಾ ಸ್ಥಾನಂ ಚಕ್ಷುಷಃ ಕರಣಾತ್ಮನಃ ।।<br />ತಥಾ ಹಿರಣ್ಯಗರ್ಭಸ್ಯ ಮಣ್ಡಲಂ ಕರಣಾತ್ಮನಃ ।। ೪೧ ।।</div>
			<div class="verse">ಉತ್ಸರ್ಗಾದ್ರೂಪನಿರ್ಮಾಣೇ ಪ್ರಾಧಾನ್ಯಂ ತೇಜಸೋ ಯತಃ ।।<br />ತಸ್ಮಾದ್ರಸತ್ವನಿರ್ದೇಶಃ ಕ್ರಿಯತೇ ಮಣ್ಡಲಾತ್ಮನಿ ।। ೪೨ ।। </div>
			<div class="verse">ಅಷ್ಕ್ಲಿನ್ನಃ ಪಾರ್ಥಿವೋ ಧಾತುಸ್ತೇಜಸಾ ಪರಿಪಚ್ಯತೇ ।।<br />ಅಙ್ಕುರಾದ್ಯಭಿನಿಷ್ಪತ್ತೌ ಮುಖ್ಯತೈವಂ ಹಿ ತೇಜಸಃ ।। ೪೩ ।। </div>
			<div class="verse">ಸಾರಸ್ತ್ರಯಾಣಾಂ ಭೂತಾನಾಂ ರಸೋ ಮಣ್ಡಲಮುಚ್ಯತೇ ।।<br />ಏತತ್ಸಾರಾಣಿ ಹಿ ತ್ರೀಣಿ ಭೂತಾನ್ಯಾಹುರ್ವಿಪಶ್ಚಿತಃ ।। ೪೪ ।। </div>
			<div class="verse">ಮಣ್ಡಲಾಯತನೇ ಯತ್ತು ಕಾರಣಂ ಸಂಶ್ರಿತಂ ವಿಭೋಃ ।।<br />ವಿರಾಜೋ ದೇವದೇವಸ್ಯ ತದಿದಾನೀಮಿಹೋಚ್ಯತೇ ।। ೪೫ ।।</div>
			<div class="verse">ಆದಿತ್ಯಾನ್ತರ್ಗತಃ ಸಾಕ್ಷಾತ್ಕರಣಾತ್ಮಾಽಭಿಧೀಯತೇ ।।<br />ವಾಯ್ವಾಕಾಶರಸತ್ವೇನ ತತ್ರಾಮೂರ್ತಾನ್ವಯೋ ಯತಃ ।। ೪೬ ।। </div>
			<div class="verse">ಕಲಿಙ್ಗಾರಮ್ಭಸಿದ್ಧ್ಯರ್ಥಂ ವಾಯ್ವಾಕಾಶಸಮುದ್ಭವಃ ।।<br />ಈಶ್ವರಾತ್ಕಾರಣಾದ್ಯಸ್ಮಾಲ್ಲಿಙ್ಗಂ ತೇನ ರಸಸ್ತಯೋಃ ।। ೪೭ ।। </div>
			<div class="verse">ವಾಯ್ವಾಕಾಶರಸೋ ಹ್ಯೇಷ ಇತಿ ಹೇತುಃ ಪ್ರದರ್ಶ್ಯತೇ ।।<br />ತ್ಯಸ್ಯ ಹ್ಯೇಷ ರಸ ಇತಿ ಯಥೋಕ್ತೋ ಮಣ್ಡಲಾತ್ಮನಿ ।। ೪೮ ।। </div>
			<div class="verse">ಹಿರಣ್ಯಗರ್ಭಕ್ಷೇತ್ರಜ್ಞಂ ರಸಂ ಕೇಚಿತ್ಪ್ರಚಕ್ಷತೇ ।।<br />ಕಾರಣಂ ರಸಶಬ್ದೇನ ಯಸ್ಮಾದತ್ರಾಭಿಧೀಯತೇ ।। ೪೯ ।। </div>
			<div class="verse">ಯಸ್ಮಾದ್ಧಿರಣ್ಯಗರ್ಭಸ್ಯ ಕರ್ಮ ವಾಯ್ವನ್ತರಿಕ್ಷಯೋಃ ।।<br />ಪ್ರಯೋಕ್ತ್ರವ್ಯಕ್ತಯೋಸ್ತಸ್ಮಾದ್ರಸಃ ಕ್ಷೇತ್ರಜ್ಞ ಉಚ್ಯತೇ ।। ೫೦ ।। </div>
			<div class="verse">ಭೂತದ್ವಯರಸೋ ಜ್ಞೇಯೋ ಮಣ್ಡಲೇ ಚೇತನಃ ಪುಮಾನ್ ।।<br />ತ್ಯಸ್ಯ ಹ್ಯೇಷ ರಸ ಇತಿ ತತ್ಸಿದ್ಧೌ ಕಾರಣಾಭಿಧಾ ।। ೫೧ ।। </div>
			<div class="verse">ನ್ಯಾಯೋಕ್ತೇರೇವ ಸಂಸಿದ್ಧೇಃ ಪ್ರತಿಜ್ಞಾತಸ್ಯ ವಸ್ತುನಃ ।।<br />ಕ್ಷೇತ್ರಜ್ಞಃ ಕಾರಣಂ ಕಸ್ಮಾದಿತ್ಯತ್ರ ನ್ಯಾಯ ಉಚ್ಯತೇ ।। ೫೨ ।। </div>
			<div class="verse">ಏತಸ್ಮಿನ್ಮಣ್ಡಲೇ ಯೋಽನ್ತರ್ವಿಜ್ಞಾನಾತ್ಮತ್ವಮಾಗತಃ ।।<br />ಅವಿದ್ಯಾಭಾವನಾಕರ್ಮಹೇತುತೋ ನಾನ್ಯಕಾರಣಾತ್ ।। ೫೩ ।। </div>
			<div class="verse">ತಸ್ಯ ಯತ್ಕರ್ಮರೂಪಂ ತದ್ವಿಯದ್ವಾಯುಪ್ರಯೋಜಕಮ್ ।।<br />ಖಸ್ಥಸ್ಯ ಕರ್ಮಣಸ್ತಸ್ಯ ಮರುತ್ಪ್ರಸ್ಪನ್ದರೂಪಿಣಃ ।। ೫೪ ।।</div>
			<div class="verse">ವಾಯ್ವಾಕಾಶಪ್ರನಾಡ್ಯೈವಂ ತೇಜಸಃ ಸಂಭವಸ್ತತಃ ।।<br />ಜಜ್ಞಾತೇ ತೇಜಸೋ ಭೂತೇ ಜಲಂ ಚ ಪೃಥಿವೀ ತಥಾ ।। ೫೫ ।। </div>
			<div class="verse">ಕರ್ಮಣಾ ಪೌರುಷೇಣೈವಂ ರಸಭೂತೇನ ಸಂಭವಃ ।।<br />ವಾಯ್ವನ್ತರಿಕ್ಷಯೋರ್ಯಸ್ಮಾದ್ರಸಸ್ತೇನ ಪುಮಾಂಸ್ತಯೋಃ ।। ೫೬ ।। </div>
			<div class="verse">ಮೇಧಯಾ ತಪಸೇತ್ಯಾದಿ ತಥಾಚ ಪ್ರಾಗುದಾಹೃತಮ್ ।।<br />ನ್ಯಾಯೇನಾನೇನ ಪುರುಷೋ ರಸಶಬ್ದೇನ ಭಣ್ಯತೇ ।। ೫೭ ।। </div>
			<div class="verse">ತ್ಯಸ್ಯ ಹ್ಮೇಷ ಇತಿ ಹ್ಯುಕ್ತ್ಯಾ ನ್ಯಾಯಃ ಶ್ರುತ್ಯಾಽಯಮುಚ್ಯತೇ ।।<br />ನೈತದೇವಂ ಭವೇನ್ಮೂರ್ತರಸೇನಾಸ್ಯಾಸಮತ್ವತಃ ।। ೫೮ ।। </div>
			<div class="verse">ಭೂತತ್ರಯಸ್ಯ ಮೂರ್ತಸ್ಯ ರಸೋ ಮಣ್ಡಲಮಭ್ಯಧಾಃ ।।<br />ಧರ್ಮೈಶ್ಚತುರ್ಭಿರ್ಮೂರ್ತಾದ್ಯೈರ್ಭೂತತ್ರಯವದನ್ವಿತಮ್ ।। ೫೯ ।। <br />ಅಮೂರ್ತಯೋರಪಿ ರಸೋ ಲಿಙ್ಗಾತ್ಮಾ ಗೃಹ್ಯತಾಂ ತಥಾ ।। ೬೦ ।।</div>
			<div class="verse">ವಾಕ್ಯಪ್ರವೃತ್ತೇಸ್ತುಲ್ಯತ್ವಾನ್ನ ಯುಕ್ತೋಽತ್ರಾನ್ಯಥಾ ಗ್ರಹಃ ।।<br />ವೈರೂಪ್ಯಲಕ್ಷಣೋ ದೋಷಃ ಸತ್ಯೇವಂ ವಃ ಪ್ರಸಜ್ಯತೇ ।। ೬೧ ।। </div>
			<div class="verse">ಅಥ ಮೂರ್ತರಸೋಕ್ತ್ಯಾಽಪಿ ಚೇತನಸ್ಯೈವ ಚೇದ್ಗ್ರಹಃ ।।<br />ಅತ್ಯಲ್ಪಂ ಭವತಾಽಭಾಣಿ ಸರ್ವಮಾತ್ಮೈವ ನೋ ಯತಃ ।। ೬೨ ।। </div>
			<div class="verse">ನ ಹ್ಯಾತ್ಮವ್ಯತಿರೇಕೇಣ ಕಿಂಚಿತ್ಕಾರಣಮಿಷ್ಯತೇ ।।<br />ತೇನ ತೇನ ಸ್ವರೂಪೇಣ ಪ್ರತ್ಯಗಾತ್ಮೈವ ಕಾರಣಮ್ ।। ೬೩ ।।</div>
			<div class="verse">ಮಣ್ಡಲಾತ್ಮನಿ ಚಾಽಽಧಾರೇ ಲಿಙ್ಗಾತ್ಮೈವಾವಸೀಯತಾಮ್ ।।<br />ಕರಣಸ್ಯೈವ ತತ್ಸ್ಥತ್ವಾದ್ವಿಜ್ಞಾನಾತ್ಮಾ ಹಿ ಲಿಙ್ಗಗಃ ।। ೬೪ ।। </div>
			<div class="verse">ಅಜ್ಞಾತಃ ಪುರುಷೋ ಯಸ್ಮಾತ್ಕಾರ್ಯಕಾರಣಶಬ್ದಭಾಕ್ ।।<br />ಅಜ್ಞಾತಮಿಥ್ಯಾವಿಜ್ಞಾನರೂಪತ್ವಾನ್ನ ತು ತತ್ತ್ವತಃ ।। ೬೫ ।। </div>
			<div class="verse">ಅಚೇತನೇಷು ಲೋಕೇಽಸ್ಮಿನ್ನ ದೃಷ್ಟಾ ಪುರುಷಾಭಿಧಾ ।।<br />ಇತಿ ಚೇನ್ನೈತದೇವಂ ಸ್ಯಾದಚಿತ್ಕೇಷ್ವಪಿ ದರ್ಶನಾತ್ ।। ೬೬ ।।</div>
			<div class="verse">ತ ಏತಾನ್ಸಪ್ತ ಪುರುಷಾನಿತ್ಯಾದಿಶ್ರುತಿವಾಕ್ಯತಃ ।।<br />ಅಸಂವಿತ್ಕೇಽಪಿ ಪಕ್ಷಾದೌ ದೃಶ್ಯತೇ ಪುರುಷಾಭಿಧಾ ।। ೬೭ ।। </div>
			<div class="verse">ಅಧ್ಯಾತ್ಮೋಕ್ತ್ಯವಧಿಜ್ಞಪ್ತ್ಯಾ ಅಧಿದೈವತಕೀರ್ತನಮ್ ।।<br />ಮೂರ್ತಾಮೂರ್ತವಿಭಾಗೋಽಯಮಧ್ಯಾತ್ಮಮಧುನೋಚ್ಯತೇ ।। ೬೮ ।। </div>
			<div class="verse">ಭೂತತ್ರಯಂ ಪೃಥಿವ್ಯಾದಿ ದೇಹೇಽಪಿ ಪರಿಗೃಹ್ಯತೇ ।।<br />ಮೂರ್ತಶಬ್ದೇನ ಯತ್ಪ್ರಾಣಾದ್ಧೃದ್ವ್ಯೋಮ್ನಶ್ಚಾಪರಂ ಚ ಯತ್ ।। ೬೯ ।। </div>
			<div class="verse">ಚಕ್ಷೂ ರಸಸ್ತ್ರಯಾಣಾಂ ಸ್ಯಾದ್ವಿಶೇಷೇಣಾತ್ರ ನಿಷ್ಠಿತಮ್ ।। <br />ತೇಜಃ ಸರ್ವಶರೀರಸ್ಯ ನಿರ್ಮಾತೃ ಸ್ಯಾದಸಂಶಯಃ ।। ೭೦ ।। </div>
			<div class="verse">ಪ್ರಥಣಾ ಸಂಸ್ಕೃತಿರಿತಿ ಮನ್ತ್ರವರ್ಣೋಽಪಿ ದೃಶ್ಯತೇ ।।<br />ಶಶ್ವದ್ವೈ ರೇತಸ ಇತಿ ತಥಾಚ ಶ್ರುತಿಶಾಸನಮ್ ।। ೭೧ ।। </div>
			<div class="verse">ಮೂರ್ತಾಮೂರ್ತವಿಭಾಗೋಽಯಂ ಯದಿ ನಾಮೇಹ ಭಣ್ಯತೇ ।।<br />ಅಧಿದೈವಂ ತಥಾಽಧ್ಯಾತ್ಮಂ ತಥಾಽಪೀಯಾನ್ನ ಗೃಹ್ಯತೇ ।। ೭೨ ।। </div>
			<div class="verse">ಕೃತ್ಸ್ನಸ್ಯ ಬ್ರಹ್ಮಣೋ ರೂಪೇ ಮೂರ್ತಾಮೂರ್ತೇ ವಿವಕ್ಷಿತೇ ।।<br />ಯತೋಽತೋ ನೇಯತಾ ಕಾರ್ತ್ಸ್ನ್ಯೇ ದೇವತಾಧ್ಯಾತ್ಮಯೋರ್ಭವೇತ್ ।। ೭೩ ।। </div>
			<div class="verse">ಆರಬ್ಧಕಾರ್ಯಭೂತಾನಾಂ ಗೃಹೀತೌ ನ ಚ ಸಂಭವಃ ।।<br />ಯಥೋಕ್ತಲಕ್ಷಣಸ್ಯೇಹ ಮುಖ್ಯವೃತ್ತ್ಯೋಕ್ತಭೂಮಿಷು ।। ೭೪ ।। </div>
			<div class="verse">ವ್ಯಾಪ್ಯೇವ ಲಕ್ಷಣಂ ಯುಕ್ತಮನ್ಯಥಾ ತದಲಕ್ಷಣಮ್ ।।<br />ನಿರ್ದೇಶಸ್ತು ಪರಿಚ್ಛಿನ್ನವಿಷಯೋಽತ್ರಾಭಿಧೀಯತೇ ।। ೭೫ ।।</div>
			<div class="verse">ತತ್ರೈವಂ ಸತಿ ಯತ್ರ ಸ್ಯಾನ್ಮೂರ್ತಾದ್ಯುಕ್ತಂ ಚತುಷ್ಟಯಮ್  ।।<br />ಲಕ್ಷಣಂ ತತ್ರ ಸಂಪೂರ್ಣಮನ್ತ್ಯಕಾರಣಕಾರ್ಯಯೋಃ ।। ೭೬ ।। </div>
			<div class="verse">ಆಕಾಶಶಬ್ದವಾಚ್ಯೋ ಯಃ ಸರ್ವಕಾರಣಕಾರಣಃ ।।<br />ಮುಖ್ಯವೃತ್ತ್ಯಾ ಸಮರ್ಥಂ ಸ್ಯಾತ್ತತ್ರೈವಾಮೂರ್ತಲಕ್ಷಣಮ್ ।। ೭೭ ।। </div>
			<div class="verse">ಪೃಥಿವ್ಯಾಂ ಚಾಪಿ ತನ್ಮುಖ್ಯಂ ಯದುಕ್ತಂ ಮೂರ್ತಲಕ್ಷಣಮ್ ।।<br />ಉಭಯೋರನ್ತರಾಲಸ್ಥಾ ಮಿಥಃಸಂಕೀರ್ಣಲಕ್ಷಣಾಃ ।। ೭೮ ।। </div>
			<div class="verse">ಲಕ್ಷಣಂ ಗೌಣಮೇವ ಸ್ಯಾದನ್ತ್ಯಯೋರ್ಮಧ್ಯಭೂಮಿಷು ।।<br />ಮೂರ್ತಾಮೂರ್ತವ್ಯವಹೃತಿಸ್ತಥಾ ತತ್ರಾಪಿ ದೃಶ್ಯತೇ ।। ೭೯ ।। </div>
			<div class="verse">ಮುಖ್ಯವೃತ್ತಿಗ್ರಹಾಯಾತೋ ವ್ಯಾಪಿಲಕ್ಷಣಸಿದ್ಧಯೇ ।।<br />ಕ್ಷಿತ್ಯಾದಿವಿಯದನ್ತಂ ಸ್ಯಾನ್ಮೂರ್ತಾಮೂರ್ತಸ್ಯ ಲಕ್ಷಣಮ್ ।। ೮೦ ।। </div>
			<div class="verse">ಯೋಽಯಂ ದಕ್ಷಿಣೇಽಕ್ಷನ್ನಿತಿ ಶಾಸ್ತ್ರದೃಷ್ಟತ್ವಕಾರಣಾತ್ ।।<br />ದಕ್ಷಿಣೇಽಣಿ ಲಿಙ್ಗಸ್ಯ ವಿಶೇಷಃ ಕಶ್ಚಿದಿಷ್ಯತೇ ।। ೮೧ ।। </div>
			<div class="verse">ವೀರ್ಯವದ್ದಕ್ಷಿಣಂ ಲೋಕೇಽಪ್ಯಙ್ಗಂ ದೃಷ್ಟಂ ಯತಸ್ತತಃ ।।<br />ದಕ್ಷಿಣೇಽಕ್ಷನ್ನಿತಿ ವಚಃ ಶ್ರುತೇರ್ಯತ್ನಾದಿಹೇಷ್ಯತೇ ।। ೮೨ ।। </div>
			<div class="verse">ಪಿಣ್ಡಪ್ರಾಣವಿಭಾಗೇನ ಹ್ಯಧ್ಯಾತ್ಮೇ ಚಾಧಿದೈವತೇ ।।<br />ಮೂರ್ತಾಮೂರ್ತಾತ್ಮನೋರುಕ್ತೋ ವಿಭಾಗೋ ಬ್ರಹ್ಮರೂಪಯೋಃ ।। ೮೩ ।। </div>
			<div class="verse">ಅಥಾಧುನಾ ಯಥೋಕ್ತಸ್ಯ ತಸ್ಯೈವ ಕರಣಾತ್ಮನಃ ।।<br />ಲಿಙ್ಗಸ್ಯ ರೂಪಂ ವಕ್ಷ್ಯಾಮೋ ವಾಸನಾಮಯಮಾತ್ಮನಃ ।। ೮೪ ।। </div>
			<div class="verse">ಮೂರ್ತಾಮೂರ್ತಾದಿಸಂಬನ್ಧಾದ್ವಾಸನಾ ಲಿಙ್ಗಮಾಶ್ರಿತಾಃ ।।<br />ಸ್ವಾಭಾಸಭ್ರಮದೋಷೇಣ ತನ್ಮಯಃ ಪುರುಷೋ ಮತಃ ।। ೮೫ ।। </div>
			<div class="verse">ಅನೇಕವಾಸನಾಚಿತ್ರ ತಲ್ಲಿಙ್ಗಂ ಪಟಭಿತ್ತಿವತ್ ।।<br />ಮಾಯೇನ್ದ್ರಜಾಲಸದೃಶಂ ವ್ಯಾಮೋಹಾಸ್ಪದಮಾತ್ಮನಃ ।। ೮೬ ।। </div>
			<div class="verse">ಏತಾವನ್ಮಾತ್ರಮೇವೇತಿ ಯತ್ರ ಭ್ರಾನ್ತಾ ನಿರಾಗಮಾಃ ।।<br />ವಿಜ್ಞಾನವಾದಿನೋ ಬೌದ್ಧಾಸ್ತಥಾ ನೈಯಾಯಿಕಾದಯಃ ।। ೮೭ ।। </div>
			<div class="verse">ಆತ್ಮನೋ ದ್ರವ್ಯಭೂತಸ್ಯ ಯದೇತದ್ವಾಸನಾತ್ಮಕಮ್ ।। <br />ರೂಪಂ ಗುಣೋಽಸ್ಯ ಸಂಸಾರ ಇತಿ ವೈಶೇಷಿಕಾದಯಃ ।। ೮೮ ।। </div>
			<div class="verse">ತ್ರಿಗುಣಂ ಸತ್ಪ್ರಧಾನಸ್ಥಂ ಪುರುಷಾರ್ಥೇನ ಹೇತುನಾ ।।<br />ಪ್ರವರ್ತತೇ ಸ್ವತನ್ತ್ರಂ ಸದಿದಮಿತ್ಯಪಿ ಕಾಪಿಲಾಃ ।। ೮೯ ।। </div>
			<div class="verse">ಅಪ್ಯೌಪನಿಷದಂಮನ್ಯಾಃ ಕೇಚಿದತ್ಯನ್ತನೈಪುಣಾತ್ ।।<br />ಪ್ರಕ್ರಿಯಾಂ ರಚಯಿತ್ವಾಽಽಹುರ್ವೇದಾನ್ತಾರ್ಥಾವಿಪಶ್ಚಿತಃ ।। ೯೦ ।। </div>
			<div class="verse">ಯಾವಾನ್ಬಾಹ್ಯೋ ವಿಕಾರಃ ಸ್ಯಾತ್ಕ್ಷೇತ್ರಜ್ಞಪರಿವೇಷ್ಟನಃ ।।<br />ಅಧ್ಯಾತ್ಮಂ ಚಾಧಿದೈವಂ ವಾ ನಾಮರೂಪವಿಭಾಗತಃ ।। ೯೧ ।। </div>
			<div class="verse">ಅವ್ಯಾಕೃತಾದ್ವ್ಯಾಕೃತಃ ಸ್ಯಾದೇತಾವಾನೇವ ಸೋಽತ್ರ ತು ।।<br />ಮೂರ್ತೋ ವಾ ಯದಿ ವಾಽಮೂರ್ತಃ ಸಚ್ಚ ತ್ಯಚ್ಚೇತಿ ಭಣ್ಯತೇ ।। ೯೨ ।। </div>
			<div class="verse">ಪ್ರಾಣಾನಾಮಪಿ ಸತ್ಯತ್ವಂ ಭೂತಸತ್ಯಾಭಿಸಂಗತೇಃ ।।<br />ಕಥಂ ಯತಸ್ತ್ವಮೀ ಸರ್ವೇ ಪ್ರಾಣಾಃ ಕ್ಷೇತ್ರಜ್ಞಲಕ್ಷಣಾಃ ।। ೯೩ ।। </div>
			<div class="verse">ಅನಾಮರೂಪಕಾಃ ಸನ್ತಃ ಸತ್ಯಸಂಯೋಗಹೇತುತಃ ।।<br />ದೇಹಿನಃ ಪ್ರಾಣವತ್ಸಾಕ್ಷಾತ್ಸಂವೃತ್ತಾ ನಾಮರೂಪಿಣಃ ।। ೯೪ ।। </div>
			<div class="verse">ನಿದೇಶಾಯ ಚ ಕಲ್ಪನ್ತೇ ಪ್ರಾಣಾ ವಾ ಇತಿ  ನಾನ್ಯಥಾ ।। <br />ತದತ್ರ ನಿಖಿಲಂ ಸತ್ಯಂ ಶ್ರುತ್ಯಾ ಸಂಶೋಧಿತಂ ಸ್ಫುಟಮ್ ।। ೯೫ ।। </div>
			<div class="verse">ವ್ಯಾವಿದ್ಧಸತ್ಯರಾಶೇಃ ಸ್ಯಾದ್ವಿಜ್ಞಾನಾತ್ಮನ ಏವ ತು ।।<br />ಸ್ವರೂಪಂ ಯತ್ತದಧುನಾ ವಕ್ತವ್ಯಮವಶಿಷ್ಯತೇ ।। ೯೬ ।। </div>
			<div class="verse">ತತ್ರೈತಸ್ಯಾಮವಸ್ಥಾಯಾಂ ವಿಭಾಗಾ ವಿನಿವರ್ತನೇ ।।<br />ಅಯಂ ಭೋಕ್ತಾ ವಿಜ್ಞಾನಾತ್ಮಾ ತಥಾ ದೈವತಿಕಾಸ್ತ್ವಮೀ ।। ೯೭ ।। </div>
			<div class="verse">ವಿಜ್ಞಾನಾತ್ಮಾನ ಇತ್ಯೇಷ ಭೇದಹೇತುನಿವರ್ತನಾತ್ ।। <br />ಯತ ಆಧಾರಗೋ ಹ್ಯೇಷ ನಾಮರೂಪಾದಿಲಕ್ಷಣಃ ।। ೯೮ ।। </div>
			<div class="verse">ವಿಶೇಷೋ ನ ಸ್ವತಸ್ತಚ್ಚ ನಾಮರೂಪಾದಿ ಶೋಧಿತಮ್ ।।<br />ಸಂಶೋಧ್ಯ ತದಿದಂ ಸರ್ವಂ ವಿಜ್ಞಾನಾತ್ಮಾ ಪ್ರದರ್ಶ್ಯತೇ ।। ೯೯ ।। </div>
			<div class="verse">ಸರ್ವೇಷಾಮಪಿ ತೇನೇದಂ ಸಮಾನಂ ಲಕ್ಷಣಂ ಭವೇತ್ ।।<br />ಕ್ಷೇತ್ರಜ್ಞಾನಾಂ ವಿಶೇಷೋಽತ್ರ ಯತೋ ನೈವೋಪಪದ್ಯತೇ ।। ೧೦೦ ।। </div>
			<div class="verse">ಏತಸ್ಯ ಪುರುಷಸ್ಯೇತಿ ರೂಪಂ ನಿರ್ದಿಶ್ಯತೇಽಧುನಾ ।।<br />ಪುಂಸೋ ರೂಪಮುಪಕ್ಷೀಣಂ ಮೂರ್ತಾಮೂರ್ತಸಮಾಶ್ರಯಮ್ ।। ೧೦೧ ।। </div>
			<div class="verse">ಯೇನ ತ್ವಸ್ಯ ವಿಶೇಷೇಣ ವಿಜ್ಞಾನಾತ್ಮತ್ವಮಿಷ್ಯತೇ ।।<br />ವಿಭಜ್ಯಮಾನಸ್ಯ ಸತಃ ಪರಸ್ಮಾದಾತ್ಮನೋಽದ್ವಯಾತ್ ।। ೧೦೨ ।। </div>
			<div class="verse">ಅಪಾಞ್ಚಭೌತಿಕಂ ರೂಪಮಿಹ ತನ್ನಿರ್ದಿದಿಕ್ಷ್ಯತೇ ।।<br />ಯಥೇತಿ ಮಾಹಾರಜನಂ ವಾಸನೋಪಚಯಾತ್ಮಕಮ್ ।। ೧೦೩ ।। </div>
			<div class="verse">ತಸ್ಯ ಹೈತಸ್ಯ ಸಂಬನ್ಧಮೇವಂ ಕೇಚಿತ್ಪ್ರಚಕ್ಷತೇ ।।<br />ತದಯುಕ್ತಂ ಯಥಾಽನ್ಯಾಯಸ್ತಥಾಽಯಮಭಿಧೀಯತೇ ।। ೧೦೪ ।। </div>
			<div class="verse">ಪುಷ್ಪಾದಿವಾಸನಾನಾಂ ಹಿ ವಸ್ತ್ರಾದಿಷ್ವೇವ ಸಂಗತಿಃ ।।<br />ಸಜಾತೀಯೇಷು ನಿಯತಾ ದೃಶ್ಯತೇ ನಾನ್ಯಜಾತಿಷು ।। ೧೦೫ ।। </div>
			<div class="verse">ದ್ರವ್ಯೇಽಪಿ ನ ಖಲು ವ್ಯೋಮ್ನಿ ವಾಸನಾ ಕಾಚಿದೀಕ್ಷ್ಯತೇ ।।<br />ಅದ್ರವ್ಯೇ ಚಾಸಜಾತೀಯೇ ಚೈತನ್ಯೇ ವಾಸನಾ ಕುತಃ ।। ೧೦೬ ।। </div>
			<div class="verse">ವಾಸನಾಕಾರತಾಂ ಗಚ್ಛೇಚ್ಚೈತನ್ಯಂ ಚೇತ್ಕಪಾಲವತ್ ।।<br />ವಾಸನಾನಿಷ್ಫಲತ್ವಂ ಸ್ಯಾಚ್ಚೈತನ್ಯಾದಪೃಥಕ್ಸ್ಥಿತೇಃ ।। ೧೦೭ ।। </div>
			<div class="verse">ನ ಹಿ ಶ್ರೋತ್ರೋತ್ಥವಿಜ್ಞಾನಂ ರೂಪವಾಸನಯಾಽಞ್ಚ್ಯತೇ ।।<br />ವಿಷಯತ್ವಾವಿಶೇಷೇಽಪಿ ಕುತೋಽಸಙ್ಗತ್ವತಶ್ಚಿತೇಃ ।। ೧೦೮ ।। </div>
			<div class="verse">ಷಡ್ಭಾವವಿಕ್ರಿಯಾಣಾಂ ಚ ನಿಷೇಧಶ್ಚೇತನಾತ್ಮನಃ ।।<br />ಅಸಙ್ಗ ಇತಿ ಚಾಪ್ಯುಕ್ತಿರಸಕೃತ್ಛ್ರೂಯತೇ ಶ್ರುತೌ ।। ೧೦೯ ।। </div>
			<div class="verse">ಭೂತಸಂಯೋಗತಃ ಪ್ರಾಪ್ತಂ ನ ಚ ತತ್ಪಾಞ್ಚಭೌತಿಕಮ್ ।।<br />ಇತಿ ಬ್ರುವಾಣೋ ಲೋಕೇಽಸ್ಮಿನ್ಹಸ್ಯತೇ ಬಾಲಕೈರಪಿ ।। ೧೧೦ ।। </div>
			<div class="verse">ಮೂರ್ತಾಮೂರ್ತವಿಭಾಗೇಽಸ್ಯ ವಿಭಾಗೋ ವಿನಿವರ್ತತೇ ।।<br />ಇತಿ ಸ್ವೋಕ್ತಮವಿಸ್ಮೃತ್ಯ ವಾಸನಾಭೇದಗೀಃ ಕಥಮ್ ।। ೧೧೧ ।। </div>
			<div class="verse">ರಚಯನ್ತಿ ತಥಾಽಸಾಧ್ವೀಂ ಪ್ರಕ್ರಿಯಾಂ ನ್ಯಾಯವರ್ಜಿತಾಮ್ ।।<br />ಮೂರ್ತಾಮೂರ್ತಾತ್ಮಕೋ ರಾಶಿರೇಕೋ ಬಾಹ್ಯಃ ಕಿಲೇಷ್ಯತೇ ।। ೧೧೨ ।। </div>
			<div class="verse">ಉತ್ತಮಃ ಪರಮಾತ್ಮಾಖ್ಯೋ ರಾಶಿರತ್ರಾಭಿಧೀಯತೇ ।।<br />ಮಧ್ಯಮೋಽಯಂ ತೃತೀಯಸ್ತು ತಾಭ್ಯಾಂ ರಾಶಿಃ ಪ್ರಯೋಜಕಃ ।। ೧೧೩ ।। </div>
			<div class="verse">ಪಾಣಿಪೇಷೋತ್ಥಿತೇನಾಯಂ ಕರ್ತ್ರಾ ಭೋಕ್ತ್ರಾ ಸಹಾಽಽತ್ಮನಾ ।।<br />ಭಾವನಾಜ್ಞಾನಕರ್ಮಾದಿಸಮುದಾಯಃ ಪ್ರಯೋಜಕಃ ।। ೧೧೪ ।। </div>
			<div class="verse">ಮೂರ್ತಾಮೂರ್ತಾದಿರಾಶಿಸ್ತು ಪ್ರಯೋಜ್ಯಃ ಸಾಧನಂ ತಥಾ ।।<br />ತಾರ್ಕಿಕೈಃ ಸಹ ಸಂಧಿಂ ಚ ಚಿಕೀರ್ಷಂನ್ತಿ ಯಥಾಬಲಮ್ ।। ೧೧೫ ।। </div>
			<div class="verse">ಅಯಂ ಪ್ರಯೋಜಕೋ ರಾಶಿರ್ಲಿಙ್ಗಮೇವ ಕಿಲಾಽಽಶ್ರಿತಃ ।।<br />ಇತ್ಯುಕ್ತ್ವಾ ಸಾಂಖ್ಯತ್ವಭಯಾತ್ಕಲ್ಪಯನ್ತಿ ತತೋಽನ್ಯಥಾ ।। ೧೧೬ ।। </div>
			<div class="verse">ಗನ್ಧಃ ಪುಷ್ಪಾಶ್ರಯೋ ಯದ್ವತ್ಪುಟಮಾಶ್ರಿತ್ಯ ತಿಷ್ಠತಿ ।।<br />ಕುಸುಮಾಪಗಮೇಽಪ್ಯೇವಂ ಲಿಙ್ಗಸ್ಥಾ ವಾಸನಾಽಽತ್ಮನಿ ।। ೧೧೭ ।। </div>
			<div class="verse">ವಾಸನಾಕಾಮಕರ್ಮಾಣಿ ಲಿಙ್ಗಸ್ಥಾನ್ಯೇವ ನಾಽಽತ್ಮನಿ ।। <br />ಲಿಙ್ಗಾದಾತ್ಮಾನಮಾಯಾನ್ತಿ ಗನ್ಧೋ ಗನ್ಧಪುಟಂ ಯಥಾ ।। ೧೧೮ ।।</div>
			<div class="verse">ನಿರ್ಗುಣೋಽಪಿ ಪರೈಕಾಂಶೋ ಬಹಿರಭ್ಯಾಗತೇನ ಸಃ ।।<br />ಕರ್ಮಣಾ ಸಗುಣಃ ಸಾಕ್ಷಾದ್ಭವತೀತಿ ಪ್ರಚಕ್ಷತೇ ।। ೧೧೯ ।।</div>
			<div class="verse">ತತಶ್ಚ ಕರ್ತಾ ಭೋಕ್ತಾ ಚ ಬಧ್ಯತೇ ಮುಚ್ಯತೇ ತಥಾ ।।<br />ವಿಜ್ಞಾನಾತ್ಮೇತಿ ಕಣಭುಕ್ವಿತ್ತಮೇವಂ ಸಮಾಶ್ರಿತಾಃ ।। ೧೨೦ ।। </div>
			<div class="verse">ಭೂತರಾಶೇರಗಾಲ್ಲಿಙ್ಗಂ ಕರ್ಮರಾಶಿಃ ಸಕಾಶತಃ ।।<br />ಲಿಙ್ಗಾದಾತ್ಮಾನಮಾಗಾತ್ಸ ಲಿಙ್ಗಸಂಬನ್ಧಕಾರಣಾತ್ ।। ೧೨೧ ।। </div>
			<div class="verse">ಕೃಷ್ಣಶಕ್ತಿರವಿದ್ಯಾಽಪಿ ಪರಸ್ಮಾದೇವ ಸೋತ್ಥಿತಾ ।।<br />ವಿಕೃತ್ಯ ಪರಮಾತ್ಮಾಂಶಂ ವಿಜ್ಞಾನಾತ್ಮನಿ ತಿಷ್ಠತಿ ।। ೧೨೨ ।। </div>
			<div class="verse">ಯಥೋಷರಾತ್ಮಕೋ ದೋಷಃ ಪೃಥಿವ್ಯಾ ಏವ ಜಜ್ಞಿವಾನ್ ।।<br />ಕ್ಷ್ಮೈಕದೇಶಂ ವಿಕೃತ್ಯಾಽಽಸ್ತೇಽವಿದ್ಯಾ ತದ್ವತ್ಪರಾತ್ಮನಃ ।। ೧೨೩ ।। </div>
			<div class="verse">ಅನಾತ್ಮಧರ್ಮೋಽವಿದ್ಯೇತಿ ವದನ್ತಶ್ಚೋಷರಾದಿವತ್ ।।<br />ಇತ್ಯೇವಂ ಸಾಂಖ್ಯಸಿದ್ಧಾನ್ತಮನುವರ್ತನ್ತಿ ಸಂಭ್ರಮಾತ್ ।। ೧೨೪ ।। </div>
			<div class="verse">ನೈವಂ ಕಲ್ಪಯಿತುಂ ಯುಕ್ತಂ ವೇದಸಿದ್ಧಾನ್ತಬಾಧನಾತ್ ।।<br />ಪುರಾಽಪಿ ಚೈತದುದಿತಂ ಯಥಾ ವೇದಾನ್ತಬಾಧನಮ್ ।। ೧೨೫ ।। </div>
			<div class="verse">ಸಕಲತ್ವೇ ಪರಸ್ಯೋಕ್ತಾಃ ಸಂಸಾರಿತ್ವಾದಿಲಕ್ಷಣಾಃ ।।<br />ದೋಷಾಃ ಸರ್ವೇಽಪಿ ಚಾಽಽಯಾನ್ತಿ ಪ್ರತ್ಯಗಾತ್ಮಾನಮೇಕಲಮ್ ।। ೧೨೬ ।। </div>
			<div class="verse">ಕ್ಷೇತ್ರಜ್ಞಸ್ಯ ಚ ಸಂಭಿತ್ತೌ ಪರಸ್ಮಾದಾತ್ಮನಃ ಸ್ವತಃ ।।<br />ಏಕತ್ವಾಸಂಭವೋಽತ್ಯನ್ತಂ ಕ್ಷೇತ್ರಜ್ಞಪರಮಾತ್ಮನೋಃ ।। ೧೨೭ ।। </div>
			<div class="verse">ಅಥೋಪಚಾರತೋ ದೇಶೋ ಲಿಙ್ಗಮೇವಾಽಽತ್ಮನೋ ಮತಃ ।।<br />ನ ತದಾ ಲಿಙ್ಗವಿಧ್ವಸ್ತೌ ವಾಸನಾಽಽತ್ಮನಿ ಯುಜ್ಯತೇ ।। ೧೨೮ ।। </div>
			<div class="verse">ನ್ಯಾಯಃ ಪುರೋದಿತೋ ಯೋಽತ್ರ ವಾಸನಾಸಂಶ್ರಯಂ ಪ್ರತಿ ।।<br />ಸ ಸರ್ವೋಽತ್ರಾನುಸಂಧೇಯಃ ಪೂರ್ವಪಕ್ಷಾಪನುತ್ತಯೇ ।। ೧೨೯ ।। </div>
			<div class="verse">ಉತ್ಥಾನಂ ಚಾಪ್ಯವಿದ್ಯಾಯಾಃ ಪರಸ್ಮಾದಾತ್ಮನಃ ಸ್ವತಃ ।।<br />ಊಷರಾದಿವದಿತ್ಯಾದಿಕಲ್ಪನಾ ನೋಪಪದ್ಯತೇ ।। ೧೩೦ ।। </div>
			<div class="verse">ಅನಿರ್ಮೋಕ್ಷಪ್ರಸಕ್ತಿಃ ಸ್ಯಾದ್ಯವಿದ್ಯಾ ಪರಾತ್ಮನಃ ।।<br />ನಿರಾತ್ಮವಾದಸಕ್ತಿಶ್ಚ ಮೋಹೋಚ್ಛೇದೇ ಭವೇದಿಹ ।। ೧೩೧ ।। </div>
			<div class="verse">ವಾಸ್ಯದೇಶಾತಿರೇಕೇಣ ವಾಸನಾಯಾ ನ ಚೇಷ್ಯತೇ ।।<br />ದೇಶಾನ್ತರೋಪಗಮನಂ ಗುಣವದ್ದ್ರವ್ಯವರ್ಜನಾತ್ ।। ೧೩೨ ।। </div>
			<div class="verse">ಸಾಮಞ್ಜಸ್ಯೇನ ಗಚ್ಛನ್ತಿ ನ ಚ ಶ್ರುತ್ಯಕ್ಷರಾಣ್ಯಪಿ ।।<br />ಯಥೋಕ್ತಕಲ್ಪನಾಯಾಂ ಹಿ ನ ಯುಕ್ತಾ ತೇನ ಕಲ್ಪನಾ ।। ೧೩೩ ।। </div>
			<div class="verse">ಕಾಮಃ ಸಂಕಲ್ಪ ಇತ್ಯಾದ್ಯಾ ಮನಸೋ ಧರ್ಮಿಣಃ ಶ್ರುತಾಃ ।।<br />ಧರ್ಮಾ ನ ತ್ವಾತ್ಮನಃ ಶಾಸ್ತ್ರೇ ಹ್ಯಸಙ್ಗೋ ಹೀತಿವಾರಣಾತ್ ।। ೧೩೪ ।। </div>
			<div class="verse">ಹೃದಯೇ ಹ್ಯೇವ ರೂಪಾಣಿ ಧ್ಯಾಯತೀವೇತಿ ಚಾಪರಮ್ ।।<br />ಕಾಮಾ ಯೇಽಸ್ಯ ಹೃದೀತ್ಯಾದಿ ತೀರ್ಣೋ ಹೀತಿ ತಥಾ ವಚಃ ।। ೧೩೫ ।। </div>
			<div class="verse">ಶ್ರುತಾದರ್ಥಾನ್ನ ಚಾನ್ಯೋಽರ್ಥೋ ಯಥೋಕ್ತವಚಸಾಂ ಯತಃ ।।<br />ಸಮ್ಯಕ್ಕಲ್ಪಯಿತುಂ ಶಕ್ಯಃ ಕಲ್ಪನಾಽತೋ ನ ಯುಜ್ಯತೇ ।। ೧೩೬ ।। </div>
			<div class="verse">ಪ್ರತ್ಯಗ್ಬ್ರಹ್ಮತ್ವಸಿದ್ಧ್ಯರ್ಥಾ ಸರ್ವೈವೋಪನಿಷತ್ತ್ವಿಯಮ್ ।।<br />ತಾವನ್ಮಾತ್ರಪರತ್ವೇನ ವೇದಾನ್ತಾನಾಮುಪಕ್ಷಯಾತ್ ।। ೧೩೭ ।। </div>
			<div class="verse">ರಾಶಿತ್ರಿತಯಪಕ್ಷೇ ಚ ನಾಪ್ಯರ್ಥೋಽತ್ರ ಸಮಞ್ಜಸಃ ।।<br />ಕ್ರಿಯತೇ ಕಲ್ಪನಾ ಯೇನ ಸರ್ವನ್ಯಾಯವಿರೋಧಿನೀ ।। ೧೩೮ ।। </div>
			<div class="verse">ದ್ವೇ ಏವ ತು ಯದಾ ರೂಪೇ ಮೂರ್ತಾಮೂರ್ತೇ ಸವಾಸನೇ ।।<br />ಬ್ರಹ್ಮ ರೂಪಿ ತೃತೀಯಂ ಚ ತದಾ ವಾವೇತಿ ಯುಜ್ಯತೇ ।। ೧೩೯ ।।</div>
			<div class="verse">ಬ್ರಹ್ಮೈಕದೇಶಭೂತಸ್ಯ ವಿಜ್ಞಾನಾತ್ಮನ ಏವ ತೇ ।।<br />ರೂಪೇ ಇತಿ ತದಾ ಯುಕ್ತಂ ಕಲ್ಪನಾನುಗುಣಂ ವಚಃ ।। ೧೪೦ ।। </div>
			<div class="verse">ವಿಜ್ಞಾನಾತ್ಮಮುಖೇನಾಥ ಯದಿ ವಾ ಪರಮಾತ್ಮನಃ ।।<br />ರೂಪೇ ಇತಿ ತದಾಽವಕ್ಷ್ಯಚ್ಛ್ರೌತೀ ಚೇತ್ಕಲ್ಪನಾ ಭವೇತ್ ।। ೧೪೧ ।। </div>
			<div class="verse">ದ್ವಿವಚಶ್ಚ ತಥಾಽಯುಕ್ತಂ ತ್ರೈರೂಪ್ಯಸ್ಯೇಹ ಸಂಭವಾತ್ ।। <br />ಮೂರ್ತಾಮೂರ್ತೇ ಚ ದ್ವೇ ರೂಪೇ ತೃತೀಯಂ ವಾಸನಾ ಯತಃ ।। ೧೪೨ ।। </div>
			<div class="verse">ಮತಂ ಮೂರ್ತೇತರೇ ರೂಪೇ ಬ್ರಹ್ಮಣೋಽಭಿಮತೇ ಸದಾ ।।<br />ಕ್ಷೇತ್ರಜ್ಞಸ್ಯ ತು ನೈವೈತೇ ವಾಸನಾಮಾತ್ರರೂಪಿತಃ ।। ೧೪೩ ।। </div>
			<div class="verse">ತದಾಽಪಿ ಜೀವದ್ವಾರೇಣ ವಿಕ್ರಿಯಾಂ ವ್ರಜತೋ ವಿಭೋಃ ।।<br />ವಾಸನಾದ್ಯಭಿಸಂಬನ್ಧ ಇತೀಯಂ ಗೀರನರ್ಥಿಕಾ ।। ೧೪೪ ।। </div>
			<div class="verse">ವಾಸನಾನಾಮಪಿ ಯತೋ ನ ವಿಶೇಷೋ ಮನಾಗಪಿ ।।<br />ಕ್ಷೇತ್ರಜ್ಞದ್ವಾರತಾಯಾಃ ಸ್ಯಾದಸತ್ತಸ್ಮಾದ್ವಿಕಲ್ಪಿತಮ್ ।। ೧೪೫ ।। </div>
			<div class="verse">ವಸ್ತು ವಸ್ತ್ವನ್ತರತ್ವೇನ ನ ಚ ವಿಕ್ರಿಯತೇಽಞ್ಜಸಾ ।।<br />ವೃತ್ತ್ಯೇಹ ಮುಖ್ಯಯೇತ್ಯೇವಂ ಶಕ್ಯೋ ವಕ್ತುಂ ಜಗತ್ಯಪಿ ।। ೧೪೬ ।। </div>
			<div class="verse">ವಸ್ತ್ವನ್ತರಂ ನ ಚ ಮತಃ ಕ್ಷೇತ್ರಜ್ಞಃ ಪರಮಾತ್ಮನಃ ।।<br />ಸಿದ್ಧಾನ್ತಹಾನಿರೇವಂ ಚ ಕಲ್ಪನಾಯಾಂ ಧ್ರುವಂ ಭವೇತ್ ।। ೧೪೭ ।। </div>
			<div class="verse">ಆವಿಶ್ಚಿಕೀರ್ಷುಭಿಸ್ತಸ್ಮಾದ್ವೇದಾನ್ತಾರ್ಥಂ ಮಹಾತ್ಮಭಿಃ ।।<br />ಈದೃಶೀ ಕಲ್ಪನಾಽಯುಕ್ತಾ ಕರ್ತುಂ ಪರಹಿತಾರ್ಥಿಭಿಃ ।। ೧೪೮ ।। </div>
			<div class="verse">ದಕ್ಷಿಣೇಽಕ್ಷನ್ಪುಮಾನಿತಿ ಲಿಙ್ಗಾತ್ಮಾ ಪರಿಗೃಹ್ಯತೇ ।।<br />ಅಧ್ಯಾತ್ಮೇಽಥಾಧಿದೈವೇ ಚ ತಸ್ಯೈವ ಪ್ರಕೃತತ್ವತಃ ।। ೧೪೯ ।। </div>
			<div class="verse">ಜೀವಗ್ರಹೋಽತ್ರ ನನ್ವಸ್ತು ಪ್ರಕೃತತ್ವಾವಿಶೇಷತಃ ।।<br />ತಸ್ಯೈವೈತಾನಿ ರೂಪಾಣಿ ಕಸ್ಮಾನ್ನೇತ್ಯಭಿಧೀಯತಾಮ್ ।। ೧೫೦ ।। </div>
			<div class="verse">ನೈವಂರೂಪಿತಯಾ ಯಸ್ಮಾದಿಹ ಶ್ರುತ್ಯಾ ವಿವಕ್ಷಿತಃ ।।<br />ಕ್ಷೇತ್ರಜ್ಞಃ ಕರಣಾತ್ಮೈವ ತಸ್ಮಾದಿಹ ವಿವಕ್ಷಿತಃ ।। ೧೫೧ ।। </div>
			<div class="verse">ವಾಸನಾನುಗತಂ ಲಿಙ್ಗಂ ಮೃದ್ವನ್ಮೃದ್ವಿಕ್ರಿಯಾತ್ಮಸು ।।<br />ಚೇತ್ಯತೇ ಸಾಕ್ಷಿಣಾ ಯಸ್ಮಾನ್ನಾತಃ ಕ್ಷೇತ್ರಜ್ಞರೂಪಿತಾ  ।। ೧೫೨ ।। </div>
			<div class="verse">ಮಾಹಾರಜನಮಿತ್ಯಾದಿ ರೂಪಂ ಚೇತ್ಸಾಕ್ಷಿಣೋ ಭವೇತ್ ।।<br />ನೇತಿ ನೇತೀತ್ಯಥಾಽಽದೇಶಂ ನಾಕರಿಷ್ಯತ್ತದಾಽಽತ್ಮನಃ ।। ೧೫೩ ।।</div>
			<div class="verse">ಅನ್ಯಸ್ಯಾಸೌ ನ ಚಾಽಽದೇಶಃ ಶಕ್ಯೋ ವಕ್ತುಂ ಪ್ರಮಾಣತಃ ।।<br />ನೇತಿ ನೇತೀತಿ ತಸ್ಯೈವ ಷಷ್ಠಾನ್ತ ಉಪಸಂಹೃತೇಃ ।। ೧೫೪ ।। </div>
			<div class="verse">ವ್ಯೇವ ತ್ವೇತಿ ಪ್ರತಿಜ್ಞಾಯಾ ಅರ್ಥವತ್ತ್ವಂ ತಥಾ ಭವೇತ್ ।।<br />ಪಾಣಿಪೇಷೋತ್ಥಿತಸ್ಯೈವ ಯದ್ಯಾದೇಶೋ ಭವೇದಯಮ್ ।। ೧೫೫ ।। </div>
			<div class="verse">ಪಾಣಿಪೇಷೋತ್ಥಿತೋಽನ್ಯಶ್ಚೇನ್ನೇತೀತಿ ಚ ತತೋಽಪರಃ ।। <br />ಅನ್ಯೋಽಸಾವಿತಿ ಮಿಥ್ಯಾ ಧೀಸ್ತದಾ ಸ್ಯಾನ್ಮೋಹಕಾರಣಾತ್ ।। ೧೫೬ ।। </div>
			<div class="verse">ನ ಸ್ಯಾದಾತ್ಮಾನಮೇವಾವೇದಹಂ ಬ್ರಹ್ಮೇತಿಮಾನಜಾ ।।<br />ಸಮ್ಯಗ್ಧೀರ್ನಿಖಿಲಧ್ವಾನ್ತಘಾತಿನೀ ಮುಕ್ತಿದಾಯಿನೀ ।। ೧೫೭ ।। </div>
			<div class="verse">ಕರಣಾತ್ಮನ ಏವಾತಸ್ತಸ್ಯ ಹೇತಿಗ್ರಹೋ ಭವೇತ್ ।। <br />ನ ತು ತತ್ಸಾಕ್ಷಿಣೋ ಯುಕ್ತಸ್ತಸ್ಯ ರೂಪನಿಷೇಧತಃ ।। ೧೫೮ ।। </div>
			<div class="verse">ವಾಸನಾ ಭೂರಿರೂಪಾಸ್ತಾ ಲಿಙ್ಗಸ್ಥಾ ಲಿಙ್ಗಸಾಕ್ಷಿಣಃ ।।<br />ಕುರ್ವನ್ತಿ ಬಹುರೂಪತ್ವಂ ಮಣೇರಾಸ್ತರಣಂ ಯಥಾ ।। ೧೫೯ ।। </div>
			<div class="verse">ಮಾಹಾರಜನಮಿತ್ಯತ್ರ ಹಾರಿದ್ರಂ ರೂಪಮುಚ್ಯತೇ ।।<br />ಇನ್ದ್ರಗೋಪೋಪಮಾನೇನ ಕೌಸುಮ್ಭಸ್ಯ ಗತತ್ವತಃ ।। ೧೬೦ ।। </div>
			<div class="verse">ಪೀತಂ ವಸ್ತ್ರಂ ಯಥಾ ತದ್ವಲ್ಲಿಙ್ಗಮಾಭಾತಿ ಸಾಕ್ಷಿಣಃ ।।<br />ಆರುಯಾದಿವಿಷಯೋದ್ಭೂತವಾಸನಾವಾಸಿತಂ ದೃಶೇಃ ।। ೧೬೧ ।। </div>
			<div class="verse">ಈಷತ್ಪಾಣ್ದು ಯಥೋರ್ಣಾದಿ ತದ್ವಲ್ಲಿಙ್ಗಂ ಪ್ರಕಾಶತೇ ।।<br />ಇನ್ದ್ರಗೋಪೋಽತಿರಕ್ತಶ್ಚ ಭೃಶಂ ರಕ್ತಂ ಮನಸ್ತಥಾ ।। ೧೬೨ ।। </div>
			<div class="verse">ರಜಸಃ ಕಚಿದುದ್ರೇಕಸ್ತಮಸಃ ಕ್ವಚಿದಿಷ್ಯತೇ ।।<br />ಸತ್ತ್ವಸ್ಯಾಪಿ ತಥೋತ್ಕರ್ಷಃ ಕುತಶ್ಚಿದುಪಜಾಯತೇ ।।  ೧೬೩ ।। </div>
			<div class="verse">ಕ್ವಚಿದೇಕಪ್ರಧಾನತ್ವಂ ಕಸ್ಮಿಂಶ್ಚಿದ್ವಿಷಯೇ ದ್ವಯೋಃ ।। <br />ತ್ರಯಾಣಾಮಪಿ ಚಾನ್ಯತ್ರ ಜ್ಞಾನಕರ್ಮಾದಿಚಿತ್ರತಃ ।। ೧೬೪ ।। </div>
			<div class="verse">ಅಗ್ನೇರರ್ಚಿರ್ಯಥಾ ಭಾಸ್ವತ್ಸತ್ತ್ವೋತ್ಕರ್ಷಾತ್ತಥಾ ಮನಃ ।।<br />ಪುಣ್ಡರೀಕಂ ಯಥಾ ಶುಕ್ಲಂ ಸೌಮ್ಯಮಾಹ್ಲಾದಕೃತ್ತಥಾ ।। ೧೬೫ ।। </div>
			<div class="verse">ಸಕೃದ್ವಿದ್ಯುದ್ಯಥಾಽತ್ಯನ್ತಂ ಘನಧ್ವಾನ್ತಾಪನೋದಕೃತ್ ।।<br />ಅತೀವ ಭಾಸ್ವರಾಽಸ್ಮಾಕಂ ಚಕ್ಷುರ್ಮುಟ್ಸಕೃದುದ್ಗತಾ ।। ೧೬೬ ।। </div>
			<div class="verse">ಹಿರಣ್ಯಗರ್ಭತತ್ತ್ವಸ್ಯ ಜಾಯಮಾನಸ್ಯ ಕೇಶವಾತ್ ।।<br />ವಿದ್ಯುದ್ವತ್ಪ್ರಥತೇ ರೂಪಂ ಕಿಲ ತಸ್ಯ ಮಹಾತ್ಮನಃ ।। ೧೬೭ ।। </div>
			<div class="verse">ಅತೋಽನೇನೈವ ರೂಪೇಣ ಯ ಉಪಾಸ್ತೇ ದಿವಾನಿಶಮ್ ।।<br />ಸರ್ವಾನ್ಧಕಾರಹನ್ತ್ರೀವ ವಿದ್ಯುತ್ತಂ ಶ್ರೀಃ ಸದಾಽಽಶ್ರಯೇತ್ ।। ೧೬೮ ।।</div>
			<div class="verse">ನಾಽಽದಿರ್ನ ಮಧ್ಯಂ ನೈವಾನ್ತೋ ನೇಯತ್ತಾ ವಿದ್ಯತೇ ಯತಃ ।। <br />ಅನನ್ತಕಲ್ಪೋಪಚಯಾದ್ವಾಸನಾನಾಮುದಾಹೃತಿಃ ।। ೧೬೯ ।।</div>
			<div class="verse">ಮಾಹಾರಜನಮಿತ್ಯಾದಿರ್ನ ತ್ವಿಯತ್ತಾ ವಿವಕ್ಷಿತಾ ।।<br />ಪ್ರಕಾರದರ್ಶನಾಯೈವ ತೇನೋದಾಹೃತಿರಿಷ್ಯತೇ ।। ೧೭೦ ।। </div>
			<div class="verse">ನಿಃಶೇಷಮೇವಂ ಸತ್ಯಸ್ಯ ರೂಪಂ ವ್ಯಾಖ್ಯಾಯ ಸಾಂಪ್ರತಮ್ ।।<br />ಪರಮಾರ್ಥಸತ್ಯಯಾಥಾತ್ಮ್ಯನಿರ್ದೇಶಾಯ ಪ್ರಯತ್ಯತೇ ।। ೧೭೧ ।। </div>
			<div class="verse">ಯತೋ ವ್ಯಾಖ್ಯಾತಮಖಿಲಂ ಮೂರ್ತಾಮೂರ್ತಾದಿ ವಸ್ತ್ವತಃ ।।<br />ಆದೇಶೋಽನನ್ತರಂ ತಸ್ಯ ಕ್ರಿಯತೇಽನನ್ಯಮಾನಿನಃ ।। ೧೭೨ ।। </div>
			<div class="verse">ಮೂರ್ತಾಮೂರ್ತಾಸ್ವಭಾವಸ್ಯ ಸತ್ಯಸ್ಯಾಽಽವಿಷ್ಕೃತೇರಥ ।।<br />ಬ್ರಹ್ಮಾತಿರೇಕತೋ ನಾನ್ಯದ್ಯತೋ ವಸ್ತ್ವವಶಿಷ್ಯತೇ ।। ೧೭೩ ।।</div>
			<div class="verse">ಆದೇಶೋ ಬ್ರಹ್ಮಣೋಽತೋಽಯಂ ನಿರಾದೇಶಸ್ಯ ಭಣ್ಯತೇ ।। <br />ಅತಿಮಾನಾಭಿಧಾನಸ್ಯ ಪ್ರತ್ಯಙ್ಭಾತ್ರಾದ್ವಯಾತ್ಮನಃ ।। ೧೭೪ ।। </div>
			<div class="verse">ಕರ್ಮಣ್ಯಾದೇಶಶಬ್ದೋಽಯಂ ಯದಿ ವಾ ಕರಣೇ ಭವೇತ್ ।।<br />ಆದಿಷ್ಟಿರಥವಾಽಽದೇಶೋ ನೇತಿ ನೇತ್ಯದ್ವಯಾತ್ಮನಃ ।। ೧೭೫ ।। </div>
			<div class="verse">ನೇತಿ ನೇತೀತಿಶಬ್ದಾಭ್ಯಾಂ ಸತ್ಯಸ್ಯ ಬ್ರಹ್ಮಣಃ ಕಥಮ್ ।।<br />ಪ್ರಮಾಣಗೋಚರಾತೀತಂ ತತ್ತ್ವಂ ಸ್ಯಾನ್ನಿರ್ದಿದಿಕ್ಷಿತಮ್ ।। ೧೭೬ ।। </div>
			<div class="verse">ಶುಣು ಸರ್ವಂ ತದಜ್ಞಾನಸಮುತ್ಥಸ್ಯ ನಿಷೇಧತಃ ।।<br />ಪ್ರತ್ಯಙ್ಭಾತ್ರೈಕರೂಪೇಣ ತದಬೋಧನಿರಾಕೃತೇಃ ।। ೧೭೭ ।। </div>
			<div class="verse">ಅಮೂರ್ತಸ್ಯ ಪರಾ ನಿಷ್ಠಾ ಕಾರಣಾತ್ಮಾ ಪುರೋದಿತಃ ।।<br />ಮೂರ್ತಸ್ಯ ಚ ತಥಾ ಪೃಥ್ವೀ ಮಧ್ಯೇ ಸಂಕೀರ್ಣತಾ ತಯೋಃ ।। ೧೭೮ ।। </div>
			<div class="verse">ಮಾನಾಭಿಧಾನಯೋರ್ಯಾವಾನ್ಕಶ್ಚಿದ್ವಿಷಯ ಇಷ್ಯತೇ ।।<br />ಉಕ್ತಯೋರ್ಮಧ್ಯವರ್ತ್ಯೇವ ಕಾರ್ಯಕಾರಣಯೋರಸೌ ।। ೧೭೯ ।। </div>
			<div class="verse">ನಾಮರೂಪೇ ತಥಾ ಕರ್ಮ ಪ್ರಾಣಾ ಲೋಕಾದಯಸ್ತಥಾ ।।<br />ಕಾರಕಂ ವಾ ಕ್ರಿಯಾಽನ್ಯದ್ವಾ ಕಾರಣಂ ಕಾರ್ಯಮೇವ ಚ ।। ೧೮೦ ।। </div>
			<div class="verse">ಜಾತಿರ್ಗುಣಃ ಕ್ರಿಯಾ ದ್ರವ್ಯಂ ಸಂಬನ್ಧೋ ಭಾವ ಏವ ಚ ।।<br />ಸದಸತ್ಸದಸಚ್ಚೇತಿ ಸಮಸ್ತವ್ಯಸ್ತಮೇವ ಚ ।। ೧೮೧ ।। </div>
			<div class="verse">ಪ್ರಮಾತಾ ಚ ಪ್ರಮಾಣಂ ಚ ಪ್ರಮೇಯೋಽಥ ಕ್ರಿಯಾಫಲೇ ।।<br />ಇತ್ಯಾದೇಃ ಪ್ರತಿಷೇಧೇನ ಪ್ರತ್ಯಙ್ಙಾತ್ಮಾವಲಮ್ಬಿನಾ ।। ೧೮೨ ।। </div>
			<div class="verse">ಉಪಪ್ರದರ್ಶಕೋಽಶೇಷನಾಮಾದೇರಿತಿರಿಷ್ಯತೇ ।।<br />ತಸ್ಯೋಪದರ್ಶಿತಸ್ಯಾಥ ನಿಷೇಧಃ ಕ್ರಿಯತೇ ನಞಾ ।। ೧೮೩ ।। </div>
			<div class="verse">ಆಕೃಷ್ಟಂ ರೂಪಿಣೋ ರೂಪಂ ನ ಪೃಥಗ್ವ್ಯವತಿಷ್ಠತೇ ।।<br />ಜಗತ್ಯಕಲ್ಪಿತಮಪಿ ಕಿಮು ಮೋಹಾದಿಕಲ್ಪಿತಮ್ ।। ೧೮೪ ।।</div>
			<div class="verse">ಘಟೇ ಪಟೋ ನಿಷಿದ್ಧೋಽಪಿ ಘಟಾದನ್ಯತ್ರ ತಿಷ್ಠತಿ ।।<br />ತದನ್ಯತ್ರಾಪಿ ಸದ್ಭಾವಾದನಿಷಿದ್ಧಸ್ಯ ಧರ್ಮಿಣಃ ।। ೧೮೫ ।। </div>
			<div class="verse">ಪರಮಾರ್ಥಾನ್ನಿಷಿದ್ಧಸ್ಯ ತನ್ಮೋಹೋತ್ಥಸ್ಯ ವಸ್ತುನಃ ।।<br />ಹಿರುಕ್ಸ್ಥಿತಿಃ ಕಥಂ ತಸ್ಯ ಪರಮಾರ್ಥಾತ್ಮನಾಽಥವಾ ।। ೧೮೬ ।। </div>
			<div class="verse">ನಿಷೇಧ್ಯಾನಾಮಶೇಷಾಣಾಮನ್ಯೋನ್ಯವ್ಯಭಿಚಾರತಃ ।।<br />ಪ್ರತೀಚೋಽವ್ಯಭಿಚಾರೋಽತಸ್ತತ್ರಾಧ್ಯಸ್ತಂ ನಿಷಿಧ್ಯತೇ ।। ೧೮೭ ।। </div>
			<div class="verse">ಇತಿಶಬ್ದೋಪದಿಷ್ಟಾನಾಂ ನಿಷೇಧೋಽನುಭವಾತ್ಮನಿ ।।<br />ಅನನ್ತೇಽನ್ತವತಾಂ ಯತ್ರ ತದ್ಬ್ರಹ್ಮೇತ್ಯವಸೀಯತಾಮ್ ।। ೧೮೮ ।। </div>
			<div class="verse">ಸದ್ಭಾವಶ್ಚೋಪಲಬ್ಧಿಶ್ಚ ಸ್ವಾರ್ಥಪ್ರತ್ಯಕ್ಚಿದಾಶ್ರಯಾತ್ ।।<br />ಮೂರ್ತಾದೀನಾಮನಿರ್ದೇಶ್ಯಾದಿತಿರ್ಮತ್ತೋ ನಿವರ್ತತೇ ।। ೧೮೯ ।। </div>
			<div class="verse">ನಿಷೇಧತಿ ನಿಷೇಧ್ಯಾರ್ಥಂ ಯದ್ವಲಾನ್ನಞ್ಚಿದಾತ್ಮನಃ ।।<br />ವಿಜ್ಞಾನೇನೈವ ಹತ್ವಾಽನ್ಯತ್ಪೂರ್ಣತ್ವೇನೈತಿ ಚಿತ್ಸ್ವತಃ ।। ೧೯೦ ।। </div>
			<div class="verse">ಪ್ರತ್ಯಙ್ಮಾತ್ರದೃಶಿ ಹ್ಯಸ್ಮಿಞ್ಜಾಗ್ರತ್ಸ್ವಪ್ನಸುಷುಪ್ತಿಷು ।।<br />ತದನ್ಯದ್ಯತ್ತದಾಭಾಸಂ ತನ್ನಞಾ ಪ್ರತಿಷಿಧ್ಯತೇ ।। ೧೯೧ ।। </div>
			<div class="verse">ಅವಿಚಾರಿತಸಂಸಿದ್ಧಿಪ್ರತ್ಯಙ್ಮೋಹಹತೌ ಸದಾ ।।<br />ವಿಸ್ಫಾರಿತಾಕ್ಷಃ ಪ್ರತ್ಯಗ್ಧೀರ್ಮಾನಾನ್ನಿರ್ವಾತ್ಯಥಾಽಽತ್ಮನಿ ।। ೧೯೨ ।। </div>
			<div class="verse">ಅಪೇಕ್ಷಾಜ್ಞಾನಹೇತೂತ್ಥಂ ಕಾರ್ಯಕಾರಣವಸ್ತ್ವತಃ ।।<br />ವಿಚಾರ್ಯಮಾಣಂ ತನ್ನಾಸ್ತಿ ವ್ಯೋಮ್ನಿ ಕಾರ್ಪ್ಣ್ಯಮಿವಾಽಽತ್ಮನಿ ।। ೧೯೩ ।। </div>
			<div class="verse">ಶಬ್ದಪ್ರವೃತ್ತಿಹೇತೂನಾಂ ಪ್ರತ್ಯಗಾತ್ಮನ್ಯಸಂಭವಾತ್ ।।<br />ಪ್ರಮಾಣಗೋಚರಾಣಾಂ ಚ ಸ್ವತಃ ಸಿದ್ಧೇರ್ನ ನಿಹೃತಿಃ ।। ೧೯೪ ।। </div>
			<div class="verse">ಮಾನಾಭಿಧಾನವಿಷಯೋ ಯಾವನ್ನಾಽಽತ್ಮಾನಮಾತ್ಮನಿ ।।<br />ಲಭತೇ ಪ್ರತ್ಯಗಾತ್ಮಾನಂ ನ ನಞ್ತಾವನ್ನಿವರ್ತತೇ ।। ೧೯೫ ।। </div>
			<div class="verse">ನಿರಸ್ತಾಜ್ಞಾನತತ್ಕಾರ್ಯೇ ಲಬ್ಧ ಆತ್ಮನ್ಯಥಾಽಽತ್ಮನಾ ।।<br />ನಿಷೇಧ್ಯಹೇತೌ ಪ್ರಧ್ವಸ್ತೇ ನಿಷೇಧೋಽಪಿ ನಿವರ್ತತೇ ।। ೧೯೬ ।। </div>
			<div class="verse">ಪ್ರಮಾತೃತ್ವಾದಿನಾ ಯಾವತ್ಕಿಂಚಿದತ್ರ ವಿವಕ್ಷಿತಮ್ ।।<br />ತದಭಾವಶ್ಚ ತತ್ಸರ್ವಂ ನೇತೀತಿ ಪ್ರತಿಷಿಧ್ಯತೇ ।। ೧೯೭ ।। </div>
			<div class="verse">ನಿಷೇಧ್ಯಂ ಸರ್ವಮೇವೈತದನಿಷೇಧ್ಯಾತ್ಮವಸ್ತುಗಮ್ ।।<br />ಅತೋ ನಾಭಾವನಿಷ್ಠಃ ಸ್ಯಾದಭಾವಸ್ಯಾಪಿ ನಿಹ್ನವಾತ್ ।। ೧೯೮ ।। </div>
			<div class="verse">ನೇತಿ ನೇತೀತ್ಯತೋ ವೀಪ್ಸಾ ಜಿಘೃಕ್ಷಿತನಿಷೇಧತಃ ।।<br />ಬುಭುತ್ಸಿತಸ್ಯ ಕೃತ್ಸ್ನಸ್ಯ ವೀಪ್ಸೈವಾತೋ ನಿಷೇಧನೀ ।। ೧೯೯ ।। </div>
			<div class="verse">ಜ್ಞಾನಕ್ರಿಯಾಭ್ಯಾಂ ವ್ಯಾಪ್ಯೋಽಯಮಿತ್ಯಾಕಾಙ್ಕ್ಷಾ ನಿವರ್ತತೇ ।।<br />ಅಪ್ರಮಿತ್ಸಿತ ಏಕಸ್ಮಿನ್ನಿಷ್ಠಾಂ ಯಾತ್ಯಚಿಕೀರ್ಷಿತೇ ।। ೨೦೦ ।। </div>
			<div class="verse">ರಜ್ಜುಯಾಥಾತ್ಮ್ಯವಿಜ್ಞಾನಾತ್ಸರ್ಪವತ್ಕರಣಾತ್ಮನಃ ।। <br />ನಿಷೇಧೋ ನಾನ್ಯತಃ ಶಕ್ಯಃ ಕರ್ತುಂ ವರ್ಷಶತೈರಪಿ ।। ೨೦೧  ।। </div>
			<div class="verse">ಯದ್ಯತ್ಪ್ರಾಪ್ತಂ ಜಗತ್ಯಸ್ಮಿಂಸ್ತತ್ತತ್ಸರ್ವಂ ನಿಷಿಧ್ಯತೇ ।।<br />ಏವಂ ಚ ಸತ್ಯನಿರ್ದಿಷ್ಟಾಶಙ್ಕಾಽಪಿ ವಿನಿವರ್ತತೇ ।। ೨೦೨ ।। </div>
			<div class="verse">ನ ಚೇದ್ವೀಪ್ಸಾ ತದಾ ವಾಕ್ಯದ್ವಯಮೇತದ್ವಿವಕ್ಷಿತಮ್ ।।<br />ಉಕ್ತದ್ವಯನಿಷೇಧೇನ ತಸ್ಯ ಚೋಪಕ್ಷಯಾದ್ಭವೇತ್ ।। ೨೦೩ ।। </div>
			<div class="verse">ಅನುಕ್ತವಿಷಯಾಶಙ್ಕಾ ಸರ್ವಸ್ಯಾಪ್ರತಿಷೇಧತಃ ।।<br />ಯದಿ ವಾಽಭಾವವಿಷಯಾ ನ ಹ್ಯಭಾವೋ ನಿಷಿಧ್ಯತೇ ।। ೨೦೪ ।। </div>
			<div class="verse">ಸಾಕ್ಷಾನ್ಮಾನಪ್ರಸಿದ್ಧೇಷು ಪ್ರತಿಷಿದ್ಧೇತರಗ್ರಹಃ ।।<br />ಅಪ್ರಸಿದ್ಧೇ ಪ್ರಸಿದ್ಧಾನಾಂ ನಿಷೇಧಾಚ್ಛೂನ್ಯತಾಗ್ರಹಃ ।। ೨೦೫ ।।</div>
			<div class="verse">ಆದೇಶ ಇತ್ಯುಪಕ್ರಮ್ಯ ಪ್ರತಿಷೇಧೋಽಯಮುಚ್ಯತೇ ।।<br />ಸಾಕ್ಷಾದಾದಿಶ್ಯತೇ ಯೇನ ತಾದೃಗಾದೇಶ ಉಚ್ಯತೇ ।। ೨೦೬ ।। </div>
			<div class="verse">ನಿಷೇಧವರ್ತ್ಮನಾ ತಸ್ಮಾದನಿಷೇಧ್ಯಾತ್ಮಸಾಕ್ಷಿಣಾ ।।<br />ಜ್ಞಾತಾಜ್ಞಾತಂ ನಿಷಿಧ್ಯಾಥ ಸದಾ ದೃಷ್ಟೌ ಪ್ರತಿಷ್ಠತಿ ।। ೨೦೭ ।। </div>
			<div class="verse">ಯಥಾ ಶ್ರೋತ್ರಧಿಯಾ ರೂಪಂ ರೂಪಹೇತ್ವಸಮನ್ವಯಾತ್ ।।<br />ನಾಗ್ರಹೀನ್ನ ಚ ಗೃಹ್ಣಾತಿ ನ ಗ್ರಹೀಷ್ಯತಿ ಶಬ್ದವತ್ ।। ೨೦೮ ।। </div>
			<div class="verse">ಪ್ರತ್ಯಕ್ತತ್ತ್ವೇ ವಿನಿರ್ಜ್ಞಾತೇ ನೇತಿ ನೇತೀತಿವಾಕ್ಯತಃ ।।<br />ತದ್ವತ್ಸಕಾರಣೋಽನಾತ್ಮಾ ನಾಭೂದಸ್ತಿ ಭವಿಷ್ಯತಿ ।। ೨೦೯ ।। </div>
			<div class="verse">ನಾನ್ಯದಜ್ಞಾನತೋಽಸ್ತಿತ್ವಂ ದ್ವಿತೀಯಸ್ಯಾಽಽತ್ಮನೋ ಯಥಾ ।।<br />ನಿವೃತ್ತಿಸ್ತದ್ವದೇವಾಸ್ಯ ನಾವಗತ್ಯಾತ್ಮನೋಽಪರಾ ।। ೨೧೦ ।। </div>
			<div class="verse">ಅನನ್ಯಾಯತ್ತಮೈಕಾತ್ಮ್ಯಂ ಯದಾ ಸಾಕ್ಷಾದ್ವ್ಯವಸ್ಥಿತಮ್ ।।<br />ವ್ಯೇವ ತ್ವೇತಿ ಪ್ರತಿಜ್ಞೇಯಂ ತದಾ ಸ್ಯಾತ್ಸಫಲೋದಿತಾ ।। ೨೧೧ ।। </div>
			<div class="verse">ನೇತಿ ನೇತೀತ್ಯತೋ ವೀಪ್ಸಾಸಂಭವಾದುಕ್ತವಸ್ತುನಃ ।।<br />ಕೃತಾರ್ಥತಾ ತಥಾಚ ಸ್ಯಾದನ್ಯಥಾ ನೋಪಪದ್ಯತೇ ।। ೨೧೨ ।। </div>
			<div class="verse">ಪರಾಗರ್ಥೇಷು ಸಕ್ತಾ ಧೀಃ ಪ್ರತ್ಯಗರ್ಥಾನುರಞ್ಜನಾತ್ ।।<br />ನಿಷಿದ್ಧಾಽತಃ ಪರಾಗರ್ಥಾತ್ಪ್ರತೀಚಿ ಲಭತೇ ಸ್ಥಿತಿಮ್ ।। ೨೧೩ ।। </div>
			<div class="verse">ವ್ಯತಿರೇಕಸ್ಯ ಸಿದ್ಧತ್ವಾದಾದೇಶೋಕ್ತೇಃ ಪುರೈವ ಹಿ ।।<br />ಸಾಕ್ಷಾದ್ಬ್ರಹ್ಮತ್ವಸಿದ್ಧ್ಯಾರ್ಥಮಾದೇಶೋಽಯಮಥೋಚ್ಯತೇ ।। ೨೧೪ ।। </div>
			<div class="verse">ನ ನಿಷೇಧೋ ನಿಷೇಧ್ಯಾರ್ಥೋ ಲಕ್ಷಣಾರ್ಥಪರತ್ವತಃ ।।<br />ಬ್ರಹ್ಮಣೋ ಮಾನ್ತರಾಸಿದ್ಧೇಃ ಶೂನ್ಯತೈವ ಪ್ರಸಜ್ಯತೇ ।। ೨೧೫ ।।</div>
			<div class="verse">ಷಷ್ಠ್ಯುಕ್ತೇರೇವ ಸಂಸಿದ್ಧಾ ಮೂರ್ತಾದೇರ್ಬ್ರಹ್ಮಣೋಽನ್ಯತಾ ।।<br />ತತಶ್ಚ ಜಾಮಿತಾಸಕ್ತಿರ್ನಾತಃ ಸ್ಯಾತ್ಪಾರಿಶೇಷ್ಯಗೀಃ ।। ೨೧೬ ।। </div>
			<div class="verse">ಶಕ್ಯತೇ ನ ನಿಷೇದ್ಧುಂ ಚ ಪ್ರತ್ಯಕ್ಷಾದ್ಯಾಶ್ರಿತತ್ವತಃ ।।<br />ನಿಷೇಧಾನ್ನ ಪುಮರ್ಥೋಽಪಿ ಕಶ್ಚಿತ್ಸಿಧ್ಯೇತ್ಸಮೀಹಿತಃ ।। ೨೧೭ ।। </div>
			<div class="verse">ನಿಷೇಧಮಾತ್ರನಿಷ್ಠತ್ವೇ ನ ಚಾಽಽದೇಶೋ ಭವೇತ್ಪ್ರಭೋಃ ।।<br />ಬ್ರಹ್ಮ ಮೂರ್ತಾದಿ ನೇತ್ಯುಕ್ತೌ ಮೂರ್ತಾದೇರ್ನ ನಿಷೇಧಗೀಃ ।। ೨೧೮ ।। </div>
			<div class="verse">ತತಶ್ಚ ಬ್ರಹ್ಮತಾಸಿದ್ಧಿರ್ದ್ವಿತೀಯೇ ಸತಿ ವಸ್ತುನಿ ।।<br />ವ್ಯೇವ ತ್ವೇತಿ ಪ್ರತಿಜ್ಞಾರ್ಥೋ ನಾಪಿ ಚಾಽಽವಿಷ್ಕೃತೋ ಭವೇತ್ ।। ೨೧೯ ।। </div>
			<div class="verse">ಪಾರಿಶೇಷ್ಯಾದತೋಽಸಿದ್ಧಿಃ ಸ್ಯಾದ್ವಿವಕ್ಷಿತವಸ್ತುನಃ ।।<br />ಯಥಾ ಸಿದ್ಧಿಸ್ತಥಾ ವ್ಯಾಖ್ಯಾ ಕಾರ್ಯೇಹೋಕ್ತೇರತೋಽಞ್ಜಸಾ ।। ೨೨೦ ।। </div>
			<div class="verse">ಸಿದ್ಧೋ ನಿಷೇಧಃ ಪ್ರಾಗೇವ ಸರ್ವಸ್ಯಾನಾತ್ಮವಸ್ತುನಃ ।।<br />ಪ್ರತ್ಯಗ್ಯಾಥಾತ್ಮ್ಯವಿಜ್ಞಾನಾದನ್ಯೋನ್ಯವ್ಯಭಿಚಾರತಃ ।। ೨೨೧ ।। </div>
			<div class="verse">ಅನ್ಯೋನ್ಯವ್ಯಭಿಚಾರೋಽಸ್ಯ ವೀಕ್ಷ್ಯತೇಽನಾತ್ಮವಸ್ತುನಃ ।।<br />ಸ್ವರೂಪವ್ಯಭಿಚಾರೋಽಪಿ ಸುಷುಪ್ತಾದೌ ಸ್ವಸಾಕ್ಷಿಗಃ ।। ೨೨೨ ।। </div>
			<div class="verse">ಯಥಾ ಮಾತ್ರಾದಿಸಚೇಯಂ ಪ್ರತ್ಯಕ್ಸಂವಿತ್ತಿಸಿದ್ಧಿಕಾ ।।<br />ಪ್ರಮಾತ್ರಾದೇರಭಾವೋಽಪಿ ಪ್ರತ್ಯಗ್ಬೋಧಾಶ್ರಯಾತ್ತಥಾ ।। ೨೨೩ ।। </div>
			<div class="verse">ಅವಿಚಾರಿತಸಂಸಿದ್ಧಿರಾತ್ಮಾವಿದ್ಯೈಕರೂಪತಃ ।।<br />ಸಿದ್ಧಾಯತೇಽಖಿಲೋಽನಾತ್ಮಾ ಸ್ವತಃಸಿದ್ಧಾತ್ಮಸಂಶ್ರಯಾತ್ ।। ೨೨೪ ।। </div>
			<div class="verse">ಅತಿರೋಹಿತಸಂವಿತ್ಕೋ ವ್ಯಪಾಸ್ತಾಶೇಷವಿಕ್ರಿಯಃ ।।<br />ಅನನ್ಯಮಾತೃಮಾನಾದಿರ್ದೃಷ್ಟಿಮಾತ್ರಾತ್ಮಕತ್ವತಃ ।। ೨೨೫ ।। </div>
			<div class="verse">ಭಾವಾಭಾವಾತ್ಮಿಕಾ ಸಿದ್ಧಿರ್ಯೇಯಂ ಸರ್ವಾಽಪ್ಯನಾತ್ಮನಃ ।।<br />ತದ್ವಿರುದ್ಧಾತ್ಮಕಾನ್ಮತ್ತೋ ಮಯ್ಯೇವಾಸೌ ಪ್ರಸಿಧ್ಯತಿ ।। ೨೨೬ ।। </div>
			<div class="verse">ಅನನ್ಯಾನುಭವೇನೈವ ಭಾವಾಭಾವಾತ್ಮಭೂಮಿಷು ।। <br />ಪ್ರತ್ಯಕ್ಕೂಟಸ್ಥ ಆತ್ಮಾನಂ ಪಶ್ಯನ್ನಾಸ್ತೇ ಫಲಾತ್ಮನಾ ।। ೨೨೭ ।। </div>
			<div class="verse">ಅತೋ ಮಾತ್ರಾದಿಸಂಭೇದೋ ಯತ್ರ ಯತ್ರ ನಿವರ್ತತೇ ।।<br />ತತ್ರ ತತ್ರೈಕಲಃ ಪ್ರತ್ಯಕ್ಸ್ವಮಹಿಮ್ನೈವ ಸಿಧ್ಯತಿ ।। ೨೨೮ ।। </div>
			<div class="verse">ಪ್ರಮಾತ್ರಾದೇರಭಾವೋಽತೋ ಯಃ ಸಿದ್ಧಃ ಸ್ವಾತ್ಮಬೋಧತಃ ।।<br />ನಞ್ವೃತ್ತಿಸ್ತಂ ಸದಾಬುದ್ಧಂ ಲಕ್ಷಯತ್ಯಪೃಥಕ್ಪ್ರಮಮ್ ।। ೨೨೯ ।। </div>
			<div class="verse">ವೈವಿಕ್ತ್ಯಾನ್ನ ಚ ಮಾನಾದೇರನನ್ಯಾನುಭವಾತ್ಮನಿ ।।<br />ಸಹೇತುಕಸ್ಯ ವೃತ್ತಿಃ ಸ್ಯಾನ್ನಿತ್ಯಬೋಧಾವಬೊಧಿನಿ ।। ೨೩೦ ।। </div>
			<div class="verse">ಅವಿದ್ಯಾದ್ಯತಿರೇಕೇಣ ಕಾರಣಾದಿವಿಧರ್ಮಕಮ್ ।।<br />ಲಬ್ಧಮಾತ್ಮಾತ್ಮಕಂ ವಸ್ತು ಪ್ರತೀಚೋಽನನ್ಯಮಾನತಃ ।। ೨೩೧ ।। </div>
			<div class="verse">ಏತದ್ವಸ್ತು ಸ್ವತಃಸಿದ್ಧಂ ಪ್ರಮಾತ್ರಾದ್ಯನಪೇಕ್ಷತಃ ।।<br />ಸರ್ವಸ್ಯೈವ ತತಃ ಸಿದ್ಧೇಃ ಕಥಂ ಸಿಧ್ಯೇತ್ತದನ್ಯತಃ ।। ೨೩೨ ।। </div>
			<div class="verse">ಉಕ್ತಾ ಪ್ರಮೇಯಸಂಸಿದ್ಧಿಃ ಸ್ವಮಹಿಮ್ನೈವ ನಞ್ಶ್ರುತೇಃ ।।<br />ತಸ್ಯ ಬ್ರಹ್ಮತ್ವಬೋಧಾಯ ನೇತಿ ಬ್ರಹ್ಮೇತಿನೋಚ್ಯತೇ ।। ೨೩೩ ।। </div>
			<div class="verse">ಆತ್ಮಪ್ರತ್ಯಯಮಾಮೇಯೋ ಲಕ್ಷಿತೋ ಯೋ ನಞಾಽಞ್ಜಸಾ ।।<br />ಅವಿದ್ಯಾದೇಸ್ತದಾತ್ಮತ್ವಾದಿತಿ ಬ್ರಹ್ಮೇತಿ ಬೋಧ್ಯತೇ ।। ೨೩೪ ।। </div>
			<div class="verse">ಪ್ರತ್ಯಙ್ಮೋಹತದುತ್ಥಸ್ಯ ಪ್ರತ್ಯಗ್ಯಾಥಾತ್ಮ್ಯಬೋಧತಃ ।।<br />ಬಾಧಿತತ್ವಾದತೋಽವೋಚದಿತಿ ಬ್ರಹ್ಮೇತಿ ಮೋಹನುತ್ ।। ೨೩೫ ।। </div>
			<div class="verse">ಆದೇಶಂ ಪ್ರತ್ಯತಿಮಹಾನಥಾತ ಇತಿ ಸಂಭ್ರಮಃ ।।<br />ತೇನಾಸದೃಶ ಆದೇಶೋ ನನ್ವಯುಕ್ತೋಽಯಮೀರ್ಯತೇ ।। ೨೩೬ ।। </div>
			<div class="verse">ಯುಕ್ತ ಏವಾಯಮಾದೇಶೋ ನ ಯತೋ ವಿದ್ಯತೇ ಪರಃ ।। <br />ಆದೇಶೋಽತೋಽಯಮೇವಾತ್ರ ಬ್ರಹ್ಮಣ್ಯಾದೇಶ ಇಷ್ಯತೇ ।। ೨೩೭ ।। </div>
			<div class="verse">ಆದಿದಿಕ್ಷಿತಮೇತಸ್ಯ ತತ್ತ್ವಂ ಯದ್ಬ್ರಹ್ಮಣಃ ಪರಮ್ ।।<br />ಯಾವನ್ತಸ್ತತ್ರ ನಿರ್ದೇಶ್ಯಾಸ್ತೇಽರ್ಥಾಃ ಸರ್ವೇ ನಿವರ್ತಿತಾಃ ।। ೨೩೮ ।। </div>
			<div class="verse">ನಿವೃತ್ತಿಶ್ಚ ಯಥೋಕ್ತೈವ ತೇಷಾಮೈಕಾತ್ಮ್ಯಲಕ್ಷಣಾ ।।<br />ಭಿನ್ನದೇಶಸ್ಥಿತಿಸ್ತ್ವತ್ರ ವಾಸ್ತವೀ ನೋಪಪದ್ಯತೇ ।। ೨೩೯ ।। </div>
			<div class="verse">ಅವ್ಯಾವೃತ್ತಾನನುಗತೋ ಬ್ರಹ್ಮಶಬ್ದಾರ್ಥ ಇಷ್ಯತೇ ।।<br />ಮುಖ್ಯೋಽನ್ಯಸ್ಮಿನ್ಸತಿ ಯತೋ ಬ್ರಹ್ಮಾರ್ಥೋ ನಾವಸೀಯತೇ ।। ೨೪೦ ।। </div>
			<div class="verse">ಶಬ್ದಪ್ರವೃತ್ತಿಹೇತೂನಾಮೈಕಾತ್ಮ್ಯೇನ ಸಮಾಪ್ತಿತಃ ।।<br />ತಥಾ ತದಭಿಧೇಯಾನಾಮಾದೇಶೋಽಯಂ ಮತಃ ಪರಃ ।। ೨೪೧ ।। </div>
			<div class="verse">ಅಭಿಧಾಭಿಧೇಯಸಂಬನ್ಧಮಙ್ಗೀಕೃತ್ಯ ಯತೋಽಕ್ಷರೇ ।।<br />ನ ಕಶ್ಚಿದಪಿ ಶಬ್ದೋಽತ್ರ ಸಾಕ್ಷಾದ್ಬ್ರಹ್ಮಣಿ ವರ್ತತೇ ।। ೨೪೨ ।। </div>
			<div class="verse">ಆದೇಶೋ ನೇತಿ ನೇತ್ಯೇವ ತೇನೇಹ ಘಟತೇಽಞ್ಜಸಾ ।।<br />ತದಬೊಧಪ್ರಸೂತಾನಾಮಾಕಾಙ್ಕ್ಷಾಣಾಂ ನಿಷೇಧತಃ ।। ೨೪೩ ।। </div>
			<div class="verse">ಮೂರ್ತಾಮೂರ್ತಂ ಹಿ ಸತ್ಯಾಹ್ವಂ ಪ್ರಾಣಾಃ ಸತ್ಯಾಸ್ತದಾತ್ಮತಃ ।।<br />ಕ್ಷೇತ್ರಜ್ಞಸ್ತದುಪಾಧಿತ್ವಾತ್ಸತ್ಯ ಇತ್ಯಭಿಧೀಯತೇ ।। ೨೪೪ ।। </div>
			<div class="verse">ಅನಿರ್ದೇಶ್ಯಸ್ಯ ನಿರ್ದೇಶ್ಯಾ ಯೇ ಭೇದಾಃ ಕಾರ್ಯಲಕ್ಷಣಾಃ ।। <br />ತೇಷು ಲಬ್ಧಾಸ್ಪದಂ ನಾಮ ಪರಸ್ಮಿನ್ನುಪಚರ್ಯತೇ ।। ೨೪೫ ।। </div>
			<div class="verse">ಮೂರ್ತಾಮೂರ್ತಾತ್ಮಕಂ ಸತ್ಯಂ ಪ್ರಾಣಾದೇಃ ಕಾರ್ಯರೂಪಿಣಃ ।।<br />ತಸ್ಯಾಪ್ಯೇತತ್ಪರಂ ಸತ್ಯಂ ಯನ್ನೇತೀತ್ಯವಧಾರಿತಮ್ ।। ೨೪೬ ।। </div>
			<div class="verse">ಉಕ್ತವಸ್ತ್ವತಿರೇಕೇಣ ನಾಮೀಷಾಂ ಸತ್ಯತಾ ಯತಃ ।।<br />ನ ಚಾಪ್ಯಸತ್ಯತಾ ತಸ್ಮಾತ್ತೇಷಾಂ ಸತ್ಯಂ ಪರಂ ಪದಮ್ ।। ೨೪೭ ।। </div>
			<div class="verse">ಆತ್ಮವನ್ತೋ ಯಥಾ ರಜ್ಜ್ವಾ ರಜ್ಜುಸರ್ಪಾದಯಸ್ತಥಾ ।।<br />ಆತ್ಮವನ್ತೋ ನಿರಾತ್ಮಾನಃ ಪ್ರಾಣಾದ್ಯಾಃ ಪ್ರತ್ಯಗಾತ್ಮನಾ ।। ೨೪೮ ।। </div>
			<div class="verse">ಯತ ಏವ ಮತೋಽನ್ವೀಕ್ಷ್ಯ ಮೂರ್ತಾಮೂರ್ತಾದಿವರ್ತ್ಮನಾ ।। <br />ಸತ್ಯಶಬ್ದಾಭಿಧೇಯಾರ್ಥಂ ತಯಾ ದ್ವಾರಾ ಪರಂ ಪದಮ್ ।। ೨೪೯ ।।</div>
			<div class="verse">ವ್ಯಪದಿಶ್ಯಮಾನಮೈಕಾತ್ಮ್ಯಂ ಸತ್ಯಸ್ಯಾಽಽತ್ಮಾನಮದ್ವಯಮ್ ।।<br />ದ್ರಷ್ಟವ್ಯಮಾತ್ಮನೈವೈನಂ ಸತ್ಯಂ ಪಶ್ಯೇದ್ಯಥೋದಿತಮ್ ।। ೨೫೦ ।। </div>
			<div class="verse">ಅತೋಽವ್ಯಾಕೃತಯಾಥಾತ್ಮ್ಯಂ ವ್ಯಾಕೃತೇನೋಪದಿಶ್ಯತೇ ।।<br />ಸತ್ಯಸ್ಯ ಸತ್ಯಮಿತಿ ತನ್ನಾನ್ಯಥಾ ವ್ಯಪದೇಶಭಾಕ್ ।। ೨೫೧ ।। </div>
			<div class="verse">ವ್ಯಪದೇಶಾಯ ನಾಮೈತನ್ನ ಸ್ವಂ ನಾಮಾಸ್ಯ ವಿದ್ಯತೇ ।। <br />ನನು ಬ್ರಹ್ಮಾಕ್ಷರಮಿತಿ ವ್ಯಪದೇಶೋಽತ್ರ ನಾಮಭಿಃ ।। ೨೫೨ ।। </div>
			<div class="verse">ಕಾರ್ಯಕಾರಣಗೇ ತತ್ತ್ವೇ ನಾಮ ಲಬ್ಧಾಸ್ಪದಂ ಯತಃ ।।<br />ರೂಪಾಭಿಧೇಯಸಂಬನ್ಧಮರೂಪಾಶಬ್ದಮಕ್ಷರಮ್ ।। ೨೫೩ ।। </div>
			<div class="verse">ಲಕ್ಷಯೇನ್ನಾಞ್ಜಸಾ ವಕ್ತಿ ಪರಂ ಬ್ರಹ್ಮ ಕಥಂಚನ ।।<br />ಶಬ್ದಪ್ರವೃತ್ತಿಹೇತೂನಾಂ ಸಾಕ್ಷಾದ್ಬ್ರಹ್ಮಣ್ಯಸಂಭವಾತ್ ।। ೨೫೪ ।। </div>
			<div class="authorline">ಇತಿ ಶ್ರೀಬೃಹದಾರಣ್ಯಕೋಪನಿಷದ್ಭಾಷ್ಯವಾರ್ತಿಕೇ ದ್ವಿತೀಯಾಧ್ಯಾಯಸ್ಯ ತೃತೀಯಂ ಬ್ರಾಹ್ಮಣಮ್</div>
		</div>
		<div class="section" type="brahmana" id="BRVK_C02_S04">
			<div class="sname">॥ ಚತುರ್ಥಂ ಬ್ರಾಹ್ಮಣಮ್  ॥</div>
			<div class="verse">ಆತ್ಮೇತ್ಯೇವೇತಿ ಸೂತ್ರಸ್ಯ ವ್ಯಾಖ್ಯೇಯಂ ಪ್ರಸ್ತುತಾ ಸ್ಫುಟಾ ।।<br />ಬ್ರಹ್ಮ ತೇಽಹಂ ಬ್ರವಾಣೀತಿ ಪ್ರಾರಭ್ಯಾಽಽಪೂರ್ಣವಾಕ್ಯತಃ ।। ೧ ।। </div>
			<div class="verse">ನಿತ್ಯಕರ್ಮಾದ್ಯನುಷ್ಠಾನಸಂಶುದ್ಧಧಿಷಣಃ ಪುಮಾನ್ ।।<br />ನಿಃಶೇಷಕರ್ಮಹೇತೂತ್ಥಫಲಸಾವದ್ಯಧೀಸ್ತತಃ ।। ೨ ।। </div>
			<div class="verse">ವಿರಕ್ತ ಆಗ್ರಜಾತ್ಸೋಽಯಂ ತತ್ಸಾವದ್ಯಸಮೀಕ್ಷಣಾತ್ ।।<br />ಸಂಸಾರದುಃಖಸಂಸ್ಕಾರಸ್ಮೃತಿಭಿಃ ಪ್ರೇರ್ಯಮಾಣಧೀಃ ।। ೩ ।।</div>
			<div class="verse">ಉದ್ಭೂತತಜ್ಜಿಹಾಸಃ ಸಂಸ್ತದ್ಧಾನೇ ಸಾಧನಸ್ಪೃಹಃ ।।<br />ತ್ಯಕ್ತಾಶೇಷೈಷಣಃ ಸೋಽಥ ಪ್ರತ್ಯಗ್ಯಾಥಾತ್ಮ್ಯನಿಶ್ಚಯಃ ।। ೪ ।। </div>
			<div class="verse">ವಸ್ತುವೃತ್ತಾತ್ಮಸಂಬೋಧಧ್ವಸ್ತಸಂಸಾರಕಾರಣಃ ।।<br />ವ್ಯಾವಿದ್ಧಾಶೇಷಸಂಸಾರೋ ವಿಮುಕ್ತೋ ನಾ ವಿಮುಚ್ಯತೇ ।। ೫ ।। </div>
			<div class="verse">ಯಾವತ್ಕಿಂಚಿದವಿದ್ಯಾಯಾಃ ಕಾರ್ಯಂ ವೈರಾಗ್ಯಕಾರಣಮ್ ।।<br />ತತ್ಸಂನ್ಯಾಸೋ ವಿರಕ್ತತ್ವಾತ್ಸ್ವತ ಏವ ನ ಶಾಸ್ತ್ರತಃ ।। ೬ ।। </div>
			<div class="verse">ಬ್ರಹ್ಮಯಾಥಾತ್ಮ್ಯವಿಜ್ಞಾನಸಾಧನತ್ವಂ ವಿನಾಽಽಗಮಾತ್ ।।<br />ಸಂನ್ಯಾಸಸ್ಯ ನ ವಿಜ್ಞಾತಂ ತಚ್ಛಾಸ್ತ್ರೇಣೇಹ ಬೋಧ್ಯತೇ ।। ೭ ।। </div>
			<div class="verse">ಬ್ರಹ್ಮಾವಿದ್ಯಸಮುತ್ಥಾನಾತ್ಕಾರ್ಯಕಾರಣಲಕ್ಷಣಾತ್ ।।<br />ವ್ಯುತ್ಥಾಪ್ಯ ನೇತಿ ನೇತೀತಿ ಪರಂ ಬ್ರಹ್ಮ ಪ್ರದರ್ಶಿತಮ್ ।। ೮ ।। </div>
			<div class="verse">ತತ್ರೈತಚ್ಛಙ್ಕ್ಯತೇ ಚೋದ್ಯಂ ಬ್ರಹ್ಮತ್ವಸಿದ್ಧಿದೋಷಕೃತ್ ।।<br />ನಿಷಿದ್ಧಂ ನೇತಿ ನೇತೀತಿ ಮೂರ್ತಾಮೂರ್ತಾದಿ ವಸ್ತು ಯತ್ ।। ೯ ।। </div>
			<div class="verse">ಕಿಂ ತದ್ಬ್ರಹ್ಮಾನುಗಂ ಸರ್ವಂ ಕಿಂ ವಾ ತಸ್ಮಾದ್ವಿವಿಚ್ಯತೇ ।।<br />ಯದಿ ಬ್ರಹ್ಮಾನುಗಂ ಬ್ರಹ್ಮ ಸ್ಯಾದನರ್ಥಾತ್ಮಕಂ ತದಾ ।। ೧೦ ।। </div>
			<div class="verse">ಅಭಾವನಿಷ್ಟಂ ತಚ್ಚೇತ್ಸ್ಯಾನ್ಮುಖ್ಯಂ ಬ್ರಹ್ಮ ನ ಸಿಧ್ಯತಿ ।।<br />ಅಭಾವಸ್ಯ ತತೋಽನ್ಯತ್ವಾದನ್ವಯವ್ಯತಿರೇಕತಃ ।। ೧೧ ।। </div>
			<div class="verse">ನೇತೀತ್ಯಪಿ ನಿಷೇಧೋಕ್ತಿಸ್ತಥಾ ಸತಿ ವಿರುಧ್ಯತೇ ।। <br />ವೈದಿಕಶ್ಚ ಪ್ರಯಾಸೋಽಯಂ ಸರ್ವಃ ಸ್ಯಾತ್ತುಷಕಣ್ಡನಮ್ ।। ೧೨ ।। </div>
			<div class="verse">ವಿವಿಚ್ಯತೇ ಬ್ರಹ್ಮಣಶ್ಚೇನ್ಮೈವಂ ದೋಷಸ್ತಥಾಽಪಿ ಹಿ ।।<br />ಬ್ರಹ್ಮತ್ವಂ ಬ್ರಹ್ಮಣೋ ನ ಸ್ಯಾದ್ವಿತೀಯೇ ಸತಿ ವಸ್ತುನಿ ।। ೧೩ ।। </div>
			<div class="verse">ಅವ್ಯಾವೃತ್ತಾನನುಗತಂ ವಸ್ತು ಬ್ರಹ್ಮತ್ವಮಶ್ನುತೇ ।।<br />ಏತಚ್ಚ ದುರ್ಲಭಂ ತಸ್ಯ ದ್ವಿತೀಯೇ ಸತಿ ಲಕ್ಷಣಮ್ ।। ೧೪ ।। </div>
			<div class="verse">ಅಥಾಬ್ರಹ್ಮಾತ್ಮಕಂ ವಸ್ತು ಜಗ್ಧ್ವಾ ಚೇದ್ಬ್ರಹ್ಮ ತದ್ಭವೇತ್ ।।<br />ಪ್ರತೀಚೋ ಬ್ರಹ್ಮಣಾಽತ್ತತ್ವಾನ್ನ ಮೋಕ್ಷೋ ನಾಪಿ ಸಂಸೃತಿಃ ।। ೧೫ ।। </div>
			<div class="verse">ಸಂಸಾರಿಣೋ ನ ಚೇದತ್ತಿ ಸಂಸಾರ್ಯೇವ ಪ್ರಸಜ್ಯತೇ ।।<br />ನಾಽಽಪ್ನೋತಿ ಬ್ರಹ್ಮತಾಂ ಸಾಕ್ಷಾತ್ಸತ್ಸು ಸಂಸಾರಿವಸ್ತುಷು ।। ೧೬ ।। </div>
			<div class="verse">ಸಂಸಾರೇ ಚಾಪಿ ಜಗ್ಧೇಽಸ್ಮಿನ್ಬ್ರಹ್ಮಣಾ ನಿಖಿಲೇ ಸತಿ ।।<br />ಋತೇಽಪಿ ಬ್ರಹ್ಮವಿಜ್ಞಾನಾತ್ಸರ್ವೇ ಸ್ಯುರ್ಮುಕ್ತಬನ್ಧನಾಃ ।। ೧೭ ।। </div>
			<div class="verse">ಅನ್ವಯಾದಿನಿಷೇಧಾಯ ಸರ್ವಮಾತ್ಮೇತಿ ವಾಕ್ಯತಃ ।।<br />ಮೈತ್ರೇಯಾೀತ್ಯಾದಿಕೋ ಗ್ರನ್ಥಸ್ತಸ್ಮಾದಾರಭ್ಯತೇ ಪರಃ ।। ೧೮ ।। </div>
			<div class="verse">ಸರ್ವಾಬ್ರಹ್ಮನಿಷೇಧೇನ ತದರ್ಥೋ ವೇಹ ನಿಶ್ಚಿತಃ ।।<br />ತಸ್ಯ ಸಂಸಿದ್ಧಿವಿಷಯಮೈಕಾತ್ಮ್ಯಮಧುನೋತ್ಯತೇ ।। ೧೯ ।। </div>
			<div class="verse">ನೇತೀತಿ ಬ್ರಹ್ಮಣೋಽನ್ಯತ್ರ ಮೂರ್ತಾಮೂರ್ತವ್ಯವಸ್ಥಿತೌ ।।<br />ಪ್ರಸಕ್ತೇ ಸಾಂಖ್ಯಸಿದ್ಧಾನ್ತೇ ಸರ್ವಮಾತ್ಮೇತಿ ವೋಚ್ಯತೇ ।। ೨೦ ।। </div>
			<div class="verse">ಸತ್ಯಪಿ ಬ್ರಹ್ಮವೇದಿತ್ವೇ ನಾಸಂತ್ಯಕ್ತೈಷಣೋ ಯತಿಃ ।।<br />ಮುಕ್ತಿಭಾಗಿತಿ ಚೇಹೋಕ್ತಃ ಸಂನ್ಯಾಸೇನ ಸಮುಚ್ಚಯಃ ।। ೨೧ ।। </div>
			<div class="verse">ನಿರಸ್ತಾತಿಶಯಜ್ಞಾನೋ ಯಾಜ್ಞವಲ್ಕ್ಯೊ ಯತೋ ಗೃಹೀ ।।<br />ಕೈವಲ್ಯಾಶ್ರಮಮಾಸ್ಥಾಯ ಪ್ರಾಪ ತದ್ವೈಷ್ಣವಂ ಪದಮ್ ।। ೨೨ ।।</div>
			<div class="verse">ತ್ಯಾಗ ಏವ ಹಿ ಸರ್ವೇಷಾಂ ಮೋಕ್ಷಸಾಧನಮುತ್ತಮಮ್ ।।<br />ತ್ಯಜತೈವ ಹಿ ತಜ್ಜ್ಞೇಯಂ ತ್ಯಕ್ತುಃ ಪ್ರತ್ಯಕ್ಪರಂ ಪದಮ್ ।। ೨೩ ।। </div>
			<div class="verse">ಮುಕ್ತೇಶ್ಚ ಬಿಭ್ಯತೋ ದೇವಾ ಮೋಹೇನಾಪಿದಧುರ್ನರಾನ್ ।।<br />ತತಸ್ತೇ ಕರ್ಮಸೂದ್ಯುಕ್ತಾಃ ಪ್ರಾವರ್ತನ್ತಾವಿಪಶ್ಚಿತಃ ।। ೨೪ ।।</div>
			<div class="verse">ಮೋಹಮಾತ್ರೈಕಹೇತೂನಿ ತಸ್ಮಾತ್ಕರ್ಮಾಣ್ಯಶೇಷತಃ ।।<br />ಸಂನ್ಯಸ್ಯೈಕಾತ್ಮ್ಯಸಂಬೋಧಾದ್ಭಿತ್ತ್ವಾ ಮೋಹಂ ವಿಶುದ್ಧಧೀಃ ।। </div>
			<div class="verse">ಜ್ಞಾನಮೇವಾಽಽತ್ಮನಾಽಽತ್ಮಾನಮುಪಾಸೀನೋಽಮೃತೋ ಭವೇತ್ ।। ೨೫ ।। <br />ಇತಿ ಪ್ರಮಾಣಮತ್ರಾರ್ಥೇ ವಚನಂ ಭಾಲ್ಲವಿಶ್ರುತೌ ।।<br />ಸರ್ವಃ ಸಂನ್ಯಸ್ತಕರ್ಮೈವ ಜ್ಞಾನಾತ್ಕೈವಲ್ಯಮಶ್ನುತೇ ।। ೨೬ ।। </div>
			<div class="verse">ಬ್ರಹ್ಮಚರ್ಯಾದ್ಗೃಹಾಚ್ಚೈವ ವನಾಚ್ಚಾಪಿ ಬಿಧೀಯತೇ ।।<br />ನಿಃಶೇಷಕರ್ಮಸಂನ್ಯಾಸೋ ಯತೋಽತೋ ನರ್ಣಬದ್ಧತಾ ।। ೨೭ ।। </div>
			<div class="verse">ಶ್ರುತ್ಯಾ ಜಾವಾಲಶಾಖಾಯಾಂ ತಥಾಚಾನಧಿಕಾರಿಣಾಮ್ ।।<br />ಸಂನ್ಯಾಸಸ್ಯ ವಿಧಾನಾಚ್ಚ ಕಾರ್ಯೋಽತೋಽಸೌ ಮುಮುಕ್ಷುಭಿಃ ।। ೨೮ ।। </div>
			<div class="verse">ನರಲೋಕಾದಿಕಾಮಾನಾಂ ಸುತೋತ್ಪತ್ತ್ಯಾದಿ ಸಾಧನಮ್ ।।<br />ತೇಭ್ಯೋ ವ್ಯುತ್ಥಿತಚಿತ್ತಾನಾಂ ಸಂನ್ಯಾಸಸ್ತ್ವಾತ್ಮಕಾಮಿನಾಮ್ ।। ೨೯ ।। </div>
			<div class="verse">ಇಮಮರ್ಥಂ ಶ್ರುತಿರ್ವಕ್ತಿ ಸರ್ವಕರ್ಮಾನಪೇಕ್ಷಿಣೀ।।।।<br />ಪ್ರಜಾದಿನಾ ಕರಿಷ್ಯಾಮಃ ಕಿಂ ತತ್ಫಲವಿತೃಷ್ಣತಃ ।। ೩೦ ।। </div>
			<div class="verse">ಉತ್ಪತ್ತ್ಯಾದಿವಿರುದ್ಧೋಽಯಂ ಲೋಕೋ ಯೇಷಾಮಕರ್ಮಜಃ ।।<br />ಮೋಹಮಾತ್ರಾನ್ತರಾಯಾತ್ವಾಜ್ಜ್ಞಾನಮಾತ್ರಮಪೇಕ್ಷತೇ ।। ೩೧ ।। </div>
			<div class="verse">ಪ್ರವೃತ್ತಿಲಕ್ಷಣೋ ಯೋಗೋ ಜ್ಞಾನಂ ಸಂನ್ಯಾಸಲಕ್ಷಣಮ್ ।।<br />ತಸ್ಮಾಜ್ಜ್ಞಾನಂ ಪುರಸ್ಕೃತ್ಯ ಸಂನ್ಯಸೇದಿಹ ಬುದ್ಧಿಮಾನ್ ।। ೩೨ ।। </div>
			<div class="verse">ಭಾವಿತೈಃ ಕರಣೈಶ್ಚಾಯಂ ಬಹುಸಂಸಾರಯೋನಿಷು ।।<br />ಆಸಾದಯತಿ ಶುದ್ಧಾತ್ಮಾ ಮೋಕ್ಷಂ ವೈ ಪ್ರಥಮಾಶ್ರಮೇ ।। ೩೩ ।।</div>
			<div class="verse">ತಮಾಸಾದ್ಯ ತು ಮುಕ್ತಸ್ಯ ದೃಷ್ಟಾರ್ಥಸ್ಯ ವಿಪಶ್ಚಿತಃ ।। <br />ತ್ರಿಷ್ವಾಶ್ರಮೇಷು ಕೋ ನ್ವರ್ಥೋ ಭವೇತ್ಪರಮಭೀಪ್ಸತಃ ।। ೩೪ ।।</div>
			<div class="verse">ಶ್ರುತಯಃ ಸ್ಮೃತಯಶ್ಚೈವಮಸ್ಮಿನ್ನರ್ಥೇ ಸಹಸ್ರಶಃ ।।<br />ಪ್ರತ್ಯಕ್ಷಾ ಏವ ವಿದ್ಯನ್ತೇ ಸಂನ್ಯಾಸಪ್ರತಿಪಾದಿಕಾಃ ।। ೩೫ ।। </div>
			<div class="verse">ಮುಖ್ಯಾರ್ಥತಾ ವಾ ಪ್ರಾಗುಕ್ತಾ ಬ್ರಹ್ಮೇತ್ಯಸ್ಯ ಸದಾದೃಶಿ ।।<br />ಪ್ರತೀಚ್ಯಥಾಽಽತ್ಮಶಬ್ದಸ್ಯ ಮುಖ್ಯಾರ್ಥೋ ಬ್ರಹ್ಮಣೀರ್ಯತೇ ।। ೩೬ ।। </div>
			<div class="verse">ತತಸ್ತದೇತದಿತಿ ಚ ಬ್ರಹ್ಮಾತ್ಮಪದವಾಚ್ಯಯೋಃ ।।<br />ಮಧುಕಾಣ್ಡಾರ್ಥಸರ್ವಸ್ವಂ ವಾಕ್ಯೇನ ಪ್ರತಿಪಾದ್ಯತೇ ।। ೩೭ ।। </div>
			<div class="verse">ಪ್ರತ್ಯಗ್ಯಾಥಾತ್ಮ್ಯವಿಜ್ಞಾನಜನ್ಮನೇಽತಃ ಶ್ರುತಿಃ ಸ್ವಯಮ್ ।।<br />ವಿಧಿತ್ಸನ್ತೀಹ ಸಂನ್ಯಾಸಂ ಮೈತ್ರೇಯೀತಿ ಪ್ರವರ್ತತೇ ।। ೩೮ ।। </div>
			<div class="verse">ಭಾರ್ಯಾದ್ಯನುಜ್ಞಾಪೂರ್ವೋ ಹಿ ಸಂನ್ಯಾಸೋ ವಿಹಿತಃ ಶ್ರುತೌ ।।<br />ಅತೋಽನುಜ್ಞಾರ್ಥಮೇವಾಽಽಹ ಮೈತ್ರೇಯೀಮೃಷಿರಾತ್ಮನಃ ।। ೩೯ ।। </div>
			<div class="verse">ಉದ್ಯಾಸ್ಯನ್ವಾ ಅರೇ ಸ್ಥಾನಾದಸ್ಮಾದ್ಗಾರ್ಹಸ್ಥ್ಯಲಕ್ಷಣಾತ್ ।।<br />ಚಿಕೀರ್ಷವೇ ಮೇ ಸಂನ್ಯಾಸಮನುಜ್ಞಾಂ ದಾತುಮರ್ಹಸಿ ।। ೪೦ ।। </div>
			<div class="verse">ಯುಕ್ತಮಾಹ ಭವಾನಸ್ಮಾನನುರೂಪಂ ಚಿಕೀರ್ಷತಿ ।।<br />ಯದೇವಂ ಸತಿ ಕರ್ತವ್ಯಂ ತತ್ಕ್ಷಿಪ್ರಮನುಶಾಧಿ ಮಾಮ್ ।। ೪೧ ।। </div>
			<div class="verse">ಅನುಜ್ಞಾತೋಽಥ ತಾಮಾಹ ಹನ್ತೇತ್ಯಾದಿ ಪರಂ ವಚಃ ।।<br />ಕಾತ್ಯಾಯನ್ಯಾ ಸಪತ್ನ್ಯಾ ತೇ ವಿಭಾಗಂ ಕರವಾಣ್ಯಹಮ್ ।। ೪೨ ।। </div>
			<div class="verse">ನಿಃಸ್ವಾ ಸ್ತ್ರೀ ಸ್ವವತಾ ಪುಂಸಾ ನಿಯುಕ್ತಾ ಕರ್ಮಸಂಪದಿ ।।<br />ಮಯಿ ಪ್ರವ್ರಜಿತೇ ತಸ್ಮಾದ್ಯುವಯೋರ್ನಾರ್ಥಸಂಗತಿಃ ।। ೪೩ ।। </div>
			<div class="verse">ಸ್ವವಾನೇವ ಪುರಾ ನ್ಯಾಸಾದ್ಯುವಯೋಃ ಸ್ವೇನ ಸಾಂಪ್ರತಮ್ ।।<br />ವಿಭಾಗಂ ಕರವಾಣೀತಿ ಭಾರ್ಯಾ ತೇನಾಭ್ಯಚೋದಯತ್ ।। ೪೪ ।। </div>
			<div class="verse">ವೃತ್ತಿಭಿಃ ಸಂವಿಭಜ್ಯ ಸ್ವಾನ್ಸಂನ್ಯಸೇದಿತಿ ಚೋದ್ಯತೇ ।।<br />ಯತಃ ಶಾಸ್ತ್ರೇಣ ತೇನಾಯಂ ವಿಭಾಗಃ ಕ್ರಿಯತೇ ಮಯಾ ।। ೪೫ ।। </div>
			<div class="verse">ಯುಕ್ತಮೇತದ್ವ್ಯವಸಿತಂ ಯದ್ವಿತ್ತಂ ನ ಪ್ರದಿತ್ಸತಿ ।।<br />ಭವತ್ಸಂನ್ಯಾಸವನ್ನೂನಮಸ್ಮದ್ಧಿತಕರಂ ಧನಮ್ ।। ೪೬ ।। </div>
			<div class="verse">ಮಹಾನುಭಾವಸಂಪರ್ಕಃ ಕಸ್ಯ ನೋನ್ನತಿಕಾರಣಮ್ ।।<br />ಅಶುಚ್ಯಪಿ ಪಯಃ ಪ್ರಾಪ್ಯ ಗಙ್ಗಾಂ ಯಾತಿ ಪವಿತ್ರತಾಮ್ ।। ೪೭ ।। </div>
			<div class="verse">ಭಗವತ್ಸಂಗತೇರ್ನಾನ್ಯಃ ಪುರುಷಾರ್ಥೋಽಮೃತತ್ವತಃ ।।<br />ಪೃಚ್ಛಾಮ್ಯತೋಽಮೃತತ್ವಸ್ಯ ಸಾಧನಂ ಸ್ಯಾತ್ಕಥಂ ಧನಮ್ ।। ೪೮ ।। </div>
			<div class="verse">ಸಾರೇಣ ಯದಿ ನಾಮೇಯಂ ಪೂರ್ಣಾ ಸ್ಯಾದ್ವಸುನಾ ಮಹೀ ।।<br />ತಾವತಾಽಪ್ಯಮೃತಾಽಹಂ ಸ್ಯಾಂ ಕಿಂವಾ ನೇತ್ಯುಚ್ಯತಾಂ ಯಥಾ ।। ೪೯ ।। </div>
			<div class="verse">ಸತ್ತಾಮಾತ್ರೋಪಕಾರಿಣಿ ಧನಾನಿ ಧನಿನಾಂ ನ ಹಿ ।।<br />ಕ್ರಿಯಾದ್ವಾರೋಪಕಾರೀಣಿ ಯತೋಽತಃ ಪೃಚ್ಛ್ಯತೇ ಕ್ರಿಯಾ ।। ೫೦ ।। <br  />ಪ್ರತ್ಯಾಹ ಪೃಷ್ಟಃ ಸ್ವಾಂ ಜಾಯಾಂ ನಾಮೃತತ್ವಂ ಧನಾದಿತಿ ।। ೫೧ ।।</div>
			<div class="verse">ವಿತ್ತಂ ಚೇನ್ನಾಮೃತತ್ವಾಯ ಕಸ್ಮಾದ್ದಿತ್ಸತಿ ತದ್ಭವಾನ್ ।।<br />ಇತಿ ಪೃಷ್ಟೋಽಬ್ರವೀದ್ವಿತ್ತಸಾಧನಸ್ಯ ಪ್ರಯೋಜನಮ್ ।। ೫೨ ।। </div>
			<div class="verse">ಕ್ಷಯಿಷ್ಣುಸಾಧನಾಧೀನಂ ಜೀವಿತಂ ಸ್ಯಾದ್ಯಥಾ ನೃಣಾಮ್ ।।<br />ತಥೈವ ತವ ವಿತ್ತೇನ ಜೀವಿತಂ ನಾಮೃತಾತ್ಮತಾ ।। ೫೩ ।। </div>
			<div class="verse">ಅವಿದ್ಯಾಮಾತ್ರವಿಧ್ವಂಸಾಜ್ಜ್ಞಾನಾದೇವಾಮೃತಂ ಯತಃ ।।<br />ಅಮೃತತ್ವಸ್ಯ ನಾಽಽಶಾಽಪಿ ವಿತ್ತಸಾಧ್ಯೇನ ಕರ್ಮಣಾ ।। ೫೪ ।। </div>
			<div class="verse">ಕುತೋಽಮೃತತ್ವಸಂಪ್ರಾಪ್ತಿರ್ಜ್ಞಾನಮಾತ್ರೈಕಹೇತುನಾ ।।<br />ನ ಕರ್ಮ ಕಾರಣಂ ಮುಕ್ತೇರ್ನಾಗ್ನಿಸ್ತಾಪಸ್ಯ ಭೇಷಜಮ್ ।।<br />ಕರ್ಮಭ್ಯೋ ಜನ್ಮ ನಿಯತಂ ಜನ್ಮ ಚೇನ್ನಿರ್ವೃತಿಃ ಕುತಃ ।। ೫೫ ।। </div>
			<div class="verse">ಸ್ವಭಾವಾದೇವ ಸಾಧೂನಾಂ ಪ್ರವೃತ್ತಿರುಪಕಾರಿಣೀ ।।<br />ಅಪಕಾರಿಣ್ಯಪಿ ಜನೇ ಕಿಮು ಭಕ್ತಜನಂ ಪ್ರತಿ ।। ೫೬ ।। </div>
			<div class="verse">ನೂನಂ ಮಮಾಪರಾಧೋಽಯಂ ಯದ್ಭವನ್ತೋಽಪಿ ಮಾಂ ಪ್ರತಿ ।।<br />ಪ್ರತಿಲೋಮಂ ಚಿಕೀರ್ಷನ್ತಿ ಕೋಽನ್ಯಃ ಸ್ಯಾದ್ಧಿತಕೃನ್ಮಮ ।। ೫೭ ।। </div>
			<div class="verse">ಅನುರಕ್ತಾಂ ಪ್ರಿಯಾಂ ಸಾಧ್ವೀಂ ಬದ್ಧ್ವಾ ವಿತ್ತೇನ ಮಾಂ ಕಥಮ್ ।।<br />ಕಾಮೋಚ್ಛಿತ್ತಿಮಕೃತ್ವಾ ಚ ಸಂನ್ಯಸನ್ತಿ ಭವದ್ವಿಧಾಃ ।। ೫೮ ।। </div>
			<div class="verse">ವಿತ್ತಾಚ್ಚೇದಮೃತತ್ವಂ ಸ್ಯಾತ್ತತ್ತಿತ್ಯಕ್ಷಾ ನ ಯುಜ್ಯತೇ ।।<br />ವಿತ್ತಾಚ್ಚೇನ್ನಾಮೃತತ್ವಂ ಸ್ಯಾದ್ವದ ತೇನ ಮಮಾಪಿ ಕಿಮ್ ।। ೫೯ ।। </div>
			<div class="verse">ಯದ್ಯಸ್ತ್ಯನುಜಿಘೃಕ್ಷೈವಂ ಕರುಣಾ ವಾ ಮಯೀಷ್ಯತೇ ।। <br />ಯದೇವ ಭಗವಾನ್ವೇದ ತೇನ ಸಂವಿಭಜಸ್ವ ಮಾಮ್ ।। ೬೦ ।। </div>
			<div class="verse">ಯದ್ವಿಜ್ಞಾನಾತ್ಪರಿತ್ಯಜ್ಯ ನಿಃಶೇಷಂ ವಿತ್ತಸಾಧನಮ್ ।।<br />ಸ್ವಾರಾಜ್ಯಮೀಪ್ಸತಿ ಭವಾಂಸ್ತದೇವ ವಸು ದೇಹಿ ಮೇ ।। ೬೧ ।। </div>
			<div class="verse">ನಾಽಽದಿರ್ನಾನ್ತೋ ನ ಮಧ್ಯಂ ವಾ ಯಸ್ಯ ವಿತ್ತಸ್ಯ ವಿದ್ಯತೇ ।।<br />ಭೋಗೇ ನ ಚ ಕ್ಷಯಂ ಯಾತಿ ತದೇವ ವಸು ದೀಯತಾಮ್ ।। ೬೨ ।। </div>
			<div class="verse">ಅನನ್ತವಿತ್ತೋ ಹಿ ಭವಾನನ್ತವದ್ದೀಯತೇ ಕುತಃ ।।<br />ಅಸತಃ ಕೀದೃಶಂ ದಾನಂ ಸದೇವಾತಃ ಪ್ರದೀಯತಾಮ್ ।। ೬೩ ।। </div>
			<div class="verse">ಸಂಸಾರಪುರುಷಾರ್ಥೇಭ್ಯೋ ಯತೋ ನಾವ್ಯುತ್ಥಿತಾತ್ಮನೇ ।।<br />ಮುಕ್ತ್ಯೇಕಸಾಧನಂ ಜ್ಞಾನಂ ದಾತುಂ ಶಕ್ಯಮಿದಂ ಮಯಾ ।। ೬೪ ।।</div>
			<div class="verse">ಅಮುಮುಕ್ಷುತ್ವಮಾಶಙ್ಕ್ಯ ಭವತ್ಯೈ ತತ್ಪ್ರದಿತ್ಸಿತಮ್ ।।<br />ಸಂಸಾರಾಚ್ಚೇದ್ವಿರಕ್ತಾಽಸಿ ಗೃಹಾಣಾನುತ್ತಮಾಮೃತಮ್ ।। ೬೫ ।। </div>
			<div class="verse">ಸ್ತ್ರೀಣಾಂ ಯದುಚಿತಂ ವಾಕ್ಯಂ ಪ್ರತಿಲೋಮಂ ನ ಭಾಷಸೇ ।।<br />ಪೂರ್ವವತ್ತ್ವನುಕೂಲಂ ತ್ವಮಿದಾನೀಮಪಿ ಭಾಷಸೇ ।। ೬೬ ।। </div>
			<div class="verse">ಮೋಕ್ಷಂ ಯಾನ್ತಂ ನರಂ ಸರ್ವೇ ಮುಞ್ಚನ್ತಿ ಸಹಜಾ ಅಪಿ ।।<br />ಅತಿಭಕ್ತಿತಯಾ ಮಾಂ ತ್ವಂ ಮೋಕ್ಷೇಽಪಿ ನ ಜಿಹಾಸಸಿ ।। ೬೭ ।। </div>
			<div class="verse">ವಿಭಾಗಮಸಹನ್ತೀವ ಮದತಿಸ್ನೇಹಕಾರಣಾತ್ ।।<br />ಮುಕ್ತಾವನುಯಿಯಾಸಿ ತ್ವಂ ಮದೈಕಾತ್ಮ್ಯಪರೀಪ್ಸಯಾ ।। ೬೮ ।। </div>
			<div class="verse">ಅತಿಸ್ನೇಹಾಽಪಕೃಷ್ಟೋಮಾ ದೇಹಾರ್ಧಂ ಶೂಲಿನಃ ಶ್ರಿತಾ ।। <br />ತ್ವಂ ತು ಸರ್ವಾತ್ಮನಾಽಽತ್ಮಾನಂ ಕೃತ್ಸ್ನಂ ಮಾಮಾಪ್ತುಮಿಚ್ಛಸಿ ।। ೬೯ ।। </div>
			<div class="verse">ಯತ ಏವಮತಸ್ತುಭ್ಯಂ ವಕ್ಷ್ಯಾಮ್ಯಮೃತಸಾಧನಮ್ ।।<br />ನಿದಿಧ್ಯಾಸಸ್ವ ಚೇತೋಽತೋ ವ್ಯಾಚಕ್ಷಾಣಸ್ಯ ತನ್ಮಮ ।। ೭೦ ।। </div>
			<div class="verse">ಆ ಬ್ರಹ್ಮಣೋಽಸ್ಮಾತ್ಸಂಸಾರಾಚ್ಛುದ್ಧಧೀರ್ನ ವಿರಜ್ಯತೇ ।।<br />ಯಾವತ್ತಾವನ್ನ ವಿದ್ಯಾಯಾ ಅಧಿಕಾರೀ ಭವೇನ್ನರಃ ।। ೭೧ ।। </div>
			<div class="verse">ವೈರಾಗ್ಯಹೇತಾವಪ್ಯಸ್ಮಿನ್ರಕ್ತೋ ಧರ್ಮಾದಿಹೇತುತಃ ।। <br />ಯತೋಽತಃ ಕರ್ಮಶುದ್ಧಾತ್ಮಾ ಭವಾದಸ್ಮಾದ್ವಿರಜ್ಯತೇ ।। ೭೨ ।। </div>
			<div class="verse">ವೈರಾಗ್ಯಹೇತೂನ್ಸಂಸಾರೇ ತಸ್ಮಾದ್ಯತ್ನಾದಿಯಂ ಶ್ರುತಿಃ ।।<br />ನ ವಾ ಅರ ಇತಿ ಹ್ಯುಕ್ತ್ಯಾ ವಕ್ತುಂ ಸಮುಪಚಕ್ರಮೇ ।। ೭೩ ।। </div>
			<div class="verse">ಯಸ್ಮಿನ್ನೇವ ಪರಾ ಸಕ್ತಿಸ್ತಸ್ಮಿನ್ನೇವ ನಿರಾದರಮ್ ।।<br />ಕರ್ಮ ಕೃತ್ವಾ ಪರಂ ಯತ್ನಾದನ್ಯಸ್ಯಾರ್ಥಯತೇ ಫಲಮ್ ।। ೭೪ ।। <br />ಕಿಮಿಕ್ಷೋ ರಸಮಾಪ್ನೋತಿ ಯತ್ನಾನ್ನಿಷ್ಪೀಡಯನ್ನ ನಾ ।। ೭೫ ।। </div>
			<div class="verse">ತೀವ್ರದುಃಖೋದ್ಭವೋ ಬುದ್ಧೌ ಸಂಸ್ಕಾರೋ ಯಾವದೇವ ತು ।।<br />ತದ್ವಿಪಕ್ಷಃ ಸುಖಂ ತಾವದಲ್ಪಂ ತತ್ಸಂಕ್ಷಯೇ ಕ್ಷಯಃ ।। ೭೬ ।।</div>
			<div class="verse">ಶೀತಮಲ್ಪಂ ಸುಖಂ ಗ್ರೀಷ್ಮೇ ತಾಪೋಽಲ್ಪಃ ಶಿಶಿರೇ ಸುಖಮ್ ।।<br />ತದೇವ ದುಃಖಕೃದ್ಭೂರಿ ತದ್ಧೇತ್ವೋರನವಸ್ಥಿತೇಃ ।। ೭೭ ।। </div>
			<div class="verse">ಶಬ್ದೋಽಸ್ತಿ ನ ಪ್ರಿಯಃ ಕಶ್ಚಿದಪ್ರಿಯೋ ವಾ ಸ್ವತಸ್ತಥಾ ।।<br />ರಕ್ತದ್ವಿಷ್ಟಮನೋ ಹೇತುಃ ಶಬ್ದಾದ್ಯರ್ಥೇ ಪ್ರಿಯಾಪ್ರಿಯೇ ।। ೭೮ ।। </div>
			<div class="verse">ಸ್ವತೋಽಖಿಲೋಽಪ್ರಿಯೋಽನಾತ್ಮಾ ಪ್ರತ್ಯಙ್ಮೋಹೈಕಹೇತುತಃ ।।<br />ಪ್ರತ್ಯಗಾಹ್ಲಾದಕಾರಿತ್ವಾದಪ್ರಿಯೋಽಪಿ ಪ್ರಿಯೋ ಮತಃ ।। ೭೯ ।। </div>
			<div class="verse">ಜಾಯಾದಿರಪ್ರಿಯಃ ಸರ್ವಃ ಸ್ವತ ಆದ್ಯನ್ತದುಃಖಕೃತ್ ।।<br />ತದ್ಧೇತೋರಾತ್ಮನಃ ಪ್ರೀತೇರ್ಜಾಯಾದಿಃ ಪ್ರಿಯ ಉಚ್ಯತೇ ।। ೮೦ ।। </div>
			<div class="verse">ನ ಕಸ್ಯಾಂಚಿದವಸ್ಥಾಯಾಮಾತ್ಮಾ ಲೋಕೇಽಪ್ರಿಯೋ ಮತಃ ।।<br />ಪ್ರಿಯೋಽಪ್ರಿಯಶ್ಚ ಜಾಯಾದಿರ್ಯಥಾಽನಾತ್ಮಾ ಮುಹುರ್ಮುಹುಃ ।। ೮೧ ।।</div>
			<div class="verse">ಸ್ವತ ಏವಾಪ್ರಿಯೋಽನಾತ್ಮಾ ಹ್ಯಾತ್ಮಪ್ರೀತ್ಯರ್ಥಸಾಧನಾತ್ ।।<br />ಜಾಯಾದಿಃ ಸ್ಯಾತ್ಪ್ರಿಯೋ ಭಕ್ತ್ಯಾ ಬನ್ಧಕ್ಯಾಃ ಕಾಮುಕೋ ಯಥಾ ।। ೮೨ ।। </div>
			<div class="verse">ನಿರ್ಹೈತುಕೀ ಸ್ವತಃ ಪ್ರೀತಿರಾತ್ಮನ್ಯೇವ ಯತಸ್ತತಃ ।।<br />ಭಾಕ್ತಂ ಪ್ರಿಯಂ ಪರಿತ್ಯಜ್ಯ ಮುಖ್ಯಂ ಪ್ರಿಯಮುಪಾಶ್ರಯೇತ್ ।। ೮೩ ।। </div>
			<div class="verse">ಕ್ಷಯಾನ್ತಾ ನಿಚಯಾಃ ಸರ್ವೇ ಪತನಾನ್ತಾಃ ಸಮುಚ್ಛ್ರಯಾಃ ।।<br />ಸಂಯೋಗಾ ವಿಪ್ರಯೋಗಾನ್ತಾ ಮರಣಾನ್ತಂ ಚ ಜೀವಿತಮ್ ।। ೮೪ ।। </div>
			<div class="verse">ನ ತದಸ್ತಿ ಸುಖಂ ಲೋಕೇ ಯನ್ನ ದುಃಖಕರಂ ಭವೇತ್ ।।<br />ತದಸಂಪ್ರಾಪ್ತಿವಿಚ್ಛೇದಕ್ಷಯೇಷ್ವಸುಖಕೃದ್ಯತಃ ।। ೮೫ ।। </div>
			<div class="verse">ಏವಂ ಚೇತ್ಸಾಧನೋದ್ಭೂತಂ ಯಾವತ್ಕಿಂಚಿತ್ಸುಖಂ ಮತಮ್ ।।<br />ತನ್ನಿಃಶೇಷಂ ಪರಿತ್ಯಜ್ಯ ಸುಖಮಾತ್ಯನ್ತಿಕಂ ಶ್ರಯೇತ್ ।। ೮೬ ।। </div>
			<div class="verse">ಸಾಂಸಾರಿಕಸುಖಸ್ಯಾಸ್ಯ ದುಃಖತ್ವಾದುಕ್ತಹೇತುತಃ ।।<br />ನಿಷ್ಕೃಷ್ಯಾತಸ್ತತಃ ಪ್ರೀತಿಂ ಪ್ರತೀಚ್ಯೇವ ನಿವೇಶಯೇತ್ ।। ೮೭ ।। </div>
			<div class="verse">ಸ್ರಜಿ ದಣ್ಡಾದಯೋ ಯದ್ವತ್ಸ್ರಗಜ್ಞಾನೈಕಹೇತುಕಾಃ ।।<br />ಪತಿಜಾಯಾಸುತಾದ್ಯೇವಂ ಪ್ರತ್ಯಗಜ್ಞಾನಹೇತುಜಮ್ ।। ೮೮ ।।</div>
			<div class="verse">ಸರ್ವಾನರ್ಥನಿವೃತ್ತಿಶ್ಚ ಸರ್ವಾಹ್ಲಾದಾಪ್ತಿರೇವ ಚ ।। <br />ಪ್ರತೀಚಿ ಜ್ಞಾನಮಾತ್ರಾಚ್ಚೇತ್ತದನ್ಯತ್ಪ್ರಾರ್ಥ್ಯತೇ ಕಥಮ್ ।। ೮೯ ।। </div>
			<div class="verse">ಯಸ್ಯ ಸಂಬನ್ಧಮಾಶ್ರಿತ್ಯ ಹ್ಯಪ್ರಿಯೋಽಪಿ ಪ್ರಿಯಾಯತೇ ।।<br />ಪ್ರಿಯೋಽಪ್ಯಪ್ರಿಯತಾಂ ಯಾತಿ ಯಸ್ಯ ಸಂಗತಿಕಾರಣಾತ್ ।। ೯೦ ।। </div>
			<div class="verse">ದೃಷ್ಟ್ವಾಽನುಭವತಸ್ತತ್ತ್ವಮಾತ್ಮಾನಾತ್ಮಪದಾರ್ಥಯೋಃ ।।<br />ಉಪಾದಿತ್ಸಾ ಜಿಹಾಸಾ ಚ ತತ್ಕೃತೈವಾನುಪಾಲ್ಯತಾಮ್ ।। ೯೧ ।। </div>
			<div class="verse">ನಾನಾಪ್ರಾಕಾರ ಆಸಙ್ಗೋ ವಿಷಕ್ತೋ ಯೋಽಸ್ಯ ಬಾಹ್ಯತಃ ।।<br />ಯಥೋಕ್ತಕಾರಣಾತ್ಸರ್ವಂ ಪ್ರತೀಚ್ಯೇವ ನಿವೇಶಯೇತ್ ।। ೯೨ ।। </div>
			<div class="verse">ನರಕಾದಿವ ನಿರ್ವಿಣ್ಣೋ ಯಾವನ್ನಾಽಽ ಬ್ರಹ್ಮಣೋ ನರಃ ।।<br />ನ ತಾವದಧಿಕಾರೋಽಸ್ತಿ ಕೈವಲ್ಯಜ್ಞಾನವರ್ತ್ಮನಿ ।। ೯೩ ।। </div>
			<div class="verse">ಸರ್ವಾಸಙ್ಗವಿನಿರ್ಮುಕ್ತೋ ಮೋಕ್ಷಮಾತ್ರಪ್ರಯೋಜನಃ ।।<br />ಅತೋಽಧಿಕ್ರಿಯತೇ ಪ್ರತ್ಯಗ್ಜ್ಞಾನೋತ್ಪತ್ತೌ ನ ರಾಗವಾನ್ ।। ೯೪ ।। </div>
			<div class="verse">ಆತ್ಮಾ ಪ್ರತ್ಯಕ್ಪ್ರಸಿದ್ಧೇಃ ಸ್ಯಾತ್ತತ್ರೈವಾಽಽತ್ಮಾನುಭೂತಿತಃ ।।<br />ಇತಿ ಪ್ರಮೇಯನಿರ್ದೇಶೋ ದ್ರಷ್ಟವ್ಯ ಇತಿ ತತ್ಪ್ರಮಾ ।। ೯೫ ।। </div>
			<div class="verse">ಆತ್ಮಬುದ್ಧಿರಿಯಂ ತಾವತ್ಸರ್ವೇಷಾಂ ಜಾಯತೇ ಸ್ವತಃ ।।<br />ಅಪ್ರಾಪ್ತಾ ಸರ್ವಮಾತ್ಮೇತಿ ಸೈವಾತೋ ಧೀರ್ವಿಧೀಯತೇ ।। ೯೬ ।। </div>
			<div class="verse">ದ್ರಷ್ಟೃದ್ರಷ್ಟವ್ಯಯೋರ್ಭೇದೇ ಸತ್ಯೇವಂ ಧೀರ್ವಿಧೀಯತೇ ।।<br />ನಿಯೋಜ್ಯವಿಷಯಾಭೇದೇ ಘಟತೇ ನ ವಿಧಿರ್ಯತಃ ।। ೯೭ ।। </div>
			<div class="verse">ಉತ್ತರೋತ್ತರಭೂಯಾಂಸಿ ನಾಮಾದೀನಿ ಯಥಾಕ್ರಮಮ್ ।।<br />ಉಪನ್ಯಸ್ಯಾಽಽತ್ಮಯಾಥಾತ್ಮ್ಯಂ ತತ್ತತ್ವಂ ಪ್ರಾಬ್ರವೀಚ್ಛ್ರುತಿಃ ।। ೯೮ ।। </div>
			<div class="verse">ಭೂಮ್ನಶ್ಚ ಲಕ್ಷಣಂ ಚಕ್ರೇ ಯತ್ರ ನಾನ್ಯದಿತಿ ಸ್ವಯಮ್ ।। <br />ಅಥ ಯತ್ರೇತಿ ಚಾಲ್ಪಸ್ಯ ಪ್ರಾಣಾನ್ತಸ್ಯ ಚ ಲಕ್ಷಣಮ್ ।। ೯೯ ।। </div>
			<div class="verse">ಅಥಾತ ಇತಿ ವಾಕ್ಯೇನ ಹ್ಯಹಮೇವೇತಿ ನಿಶ್ಚಿತೇಃ ।।<br />ನಿಷಿಧ್ಯಾನಾತ್ಮರೂಪಂ ಯತ್ತತೋಽಹಂಕಾರನಿಹ್ನುತಿಃ ।। ೧೦೦ ।।</div>
			<div class="verse">ಆತ್ಮೈವೇತ್ಯಾದಿವಾಕ್ಯೇನ ಪೂರ್ಣಬ್ರಹ್ಮಾವಬೋಧಿನಾ ।।<br />ನಾವಿಧ್ವಸ್ತಂ ತಮೋಽತೋಽಸ್ತಿ ನ ಚ ಜ್ಞಾನಮನುತ್ಥಿತಮ್ ।। ೧೦೧ ।। </div>
			<div class="verse">ನಾನಿವೃತ್ತಸ್ತಥಾಽನರ್ಥೋ ನಾನವಾಪ್ತಂ ಸುಖಂ ತಥಾ ।।<br />ಕಾರ್ಯಜ್ಞೇಯಸಮಾಪ್ತಿಃ ಸ್ಯಾತ್ಪ್ರತ್ಯಗ್ಯಾಥಾತ್ಮ್ಯಬೋಧತಃ ।। ೧೦೨ ।। </div>
			<div class="verse">ಸರ್ವಾಸೂಪನಿಷತ್ಸ್ವೇವಂ ಪ್ರಮಾತ್ರಾದೇರನಾತ್ಮನಃ ।।<br />ಪ್ರತ್ಯಙ್ಭಾತ್ರೈಕಯಾಥಾತ್ಮ್ಯಂ ಶ್ರೂಯತೇ ಸೋಪಪತ್ತಿಕಮ್ ।। ೧೦೩ ।। </div>
			<div class="verse">ಇಹಾಪಿ ನೇತಿ ವಾಕ್ಯೇನ ಪ್ರತೀಚೋಽತತ್ಸ್ವಭಾವಕಮ್ ।।<br />ವ್ಯುತ್ಥಾಪಿತಮನೂದ್ಯಾಽಽಹ ಸರ್ವಮಾತ್ಮೇತಿ ನಃ ಶ್ರುತಿಃ ।। ೧೦೪ ।।</div>
			<div class="verse">ಭಾವಾಭಾವಾತ್ಮನಾ ಸ್ಥಾನಂ ನ ನಿಷೇಧ್ಯಸ್ಯ ವಸ್ತುನಃ ।।<br />ಯತೋಽತಃ ಸರ್ವಮಾತ್ಮೈವ ಪ್ರಾಬ್ರವೀಚ್ಛ್ರುತಿರಞ್ಜಸಾ ।। ೧೦೫ ।। </div>
			<div class="verse">ನಾವ್ಯುತ್ಥಿತಮನಾಃ ಕಶ್ಚಿತ್ಪ್ರತೀಚೋಽನ್ಯತ್ಪ್ರಪಶ್ಯತಿ ।।<br />ವ್ಯುತ್ಥಿತಾತ್ಮಾಽಪಿ ಚಾಽಽತ್ಮಾನಂ ಪಶ್ಯನ್ನೇವಾನ್ಯದೀಕ್ಷತೇ ।। ೧೦೬ ।। </div>
			<div class="verse">ಸ್ವಾತನ್ರ್ಯಂ ಯತ್ರ ಕರ್ತುಃ ಸ್ಯಾತ್ತತ್ರ ಕರ್ತಾ ನಿಯುಜ್ಯತೇ ।।<br />ಅನ್ವಯವ್ಯತಿರೇಕಾಭ್ಯಾಮಾತ್ಮಾನಾತ್ಮವಿವೇಚನೇ ।। ೧೦೭ ।। </div>
			<div class="verse">ವಚೋರ್ಥಪ್ರತಿಬೋಧಸ್ಯ ಪದಾರ್ಥಾಜ್ಞಾನಮೇವ ತು ।।<br />ಯತೋಽನ್ತರಾಯಸ್ತದ್ಧಾನೌ ತೇನ ತತ್ರ ನಿಯುಜ್ಯತೇ ।। ೧೦೮ ।। </div>
			<div class="verse">ಏವಂ ಜ್ಞಾತಪದಾರ್ಥಃ ಸನ್ಯಥಾ ಪೂರ್ವಮವಾದಿಷಮ್ ।।<br />ಬ್ರಹ್ಮ ವಾ ಇದಮಿತ್ಯತ್ರ ನ್ಯಾಯೇನೈಕಾತ್ಮ್ಯಯಾಯಿನಾ ।। ೧೦೯ ।। </div>
			<div class="verse">ನಿರನ್ತರಾಯೋ ವಾಕ್ಯಾರ್ಥಂ ವಾಕ್ಯಾದೇವಾವಗಚ್ಛತಿ ।। <br />ಅವ್ಯಾವೃತ್ತಾನನುಗತಪ್ರತ್ಯಕ್ತತ್ತ್ವಸಮೀಕ್ಷಣಾತ್ ।। ೧೧೦ ।। </div>
			<div class="verse">ನಿತ್ಯಮುಕ್ತತ್ವವಿಜ್ಞಾನಂ  ವಾಕ್ಯಾದೇವಾಞ್ಜಸಾ ಭವೇತ್ ।। <br />ವಾಕ್ಯಾರ್ಥಸ್ಯ ಚ ವಿಜ್ಞಾನಂ ಪದಾರ್ಥಸ್ಮೃತಿಪೂರ್ವಕಮ್ ।। ೧೧೧ ।।</div>
			<div class="verse">ಅನ್ವಯವ್ಯತಿರೇಕಾಭ್ಯಾಂ ಪದಾರ್ಥಃ ಸ್ಮರ್ಯತೇ ಧ್ರುವಮ್ ।।<br />ಏವಂ ನಿರ್ದುಃಖಮಾತ್ಮಾನಮಕ್ರಿಯಂ ಪ್ರತಿಪದ್ಯತೇ ।। ೧೧೨ ।। </div>
			<div class="verse">ಪ್ರತ್ಯಙ್ಮೋಹೋದ್ಭವಾನಾತ್ಮಪ್ರಾಧಾನ್ಯೇನ ತಮೋನ್ವಯಾತ್ ।।<br />ಆತ್ಮಾಽಽತ್ಮಾನಂ ಪುರಾಽಜ್ಞಾಸೀದ್ವಾಕ್ಯಾರ್ಥಜ್ಞಾನಜನ್ಮತಃ ।। ೧೧೩ ।।</div>
			<div class="verse">ಅನಾತ್ಮನೋಽತ ಆತ್ಮಾನಮನ್ವಯವ್ಯತಿರೇಕತಃ ।।<br />ನಿಷ್ಕೃಷ್ಯಾಽಽತ್ಮನ್ಯಥಾಽಽತ್ಮಾನಂ ಸರ್ವಮಾತ್ಮೇತಿ ಪಶ್ಯತಿ ।। ೧೧೪ ।। </div>
			<div class="verse">ಅಜ್ಞಾತಜ್ಞಾಪನಂ ಚಾತೋ ವಿಧಿರತ್ರಾಭಿಧೀಯತೇ ।। <br />ಅಪ್ರವೃತ್ತಪ್ರವೃತ್ತಿಶ್ಚ ನ್ಯಾಯಾಭಾವಾನ್ನ ಯುಜ್ಯತೇ ।। ೧೧೫ ।। </div>
			<div class="verse">ನಿತ್ಯಂ ನ ಭವನಂ ಯಸ್ಯ ಯಸ್ಯ ವಾ ನಿತ್ಯಭೂತತಾ ।।<br />ನ ತಸ್ಯ ಕ್ರಿಯಮಾಣತ್ವಂ ಖಪುಪ್ಪಾಕಾಶಯೋರಿವ ।। ೧೧೬ ।। </div>
			<div class="verse">ಉತ್ಪತ್ತ್ಯಾದಿ ಸ್ವತೋ ಯಸ್ಯ ಯಸ್ಯ ಚಾತ್ಯನ್ತಮೇವ ನ ।।<br />ಕ್ರಿಯಾನಪೇಕ್ಷಸಿದ್ಧತ್ವಾತ್ಸ್ವತಃಸಿದ್ಧಂ ತದುಚ್ಯತೇ ।। ೧೧೭ ।। </div>
			<div class="verse">ಉತ್ಪತ್ತ್ಯಾದೌ ತು ಯಚ್ಛಕ್ತಂ ಹೇತುಮಾತ್ರಮಪೇಕ್ಷತೇ ।।<br />ಸಾಫಲ್ಯಂ ಕರ್ಮಣಸ್ತತ್ರ ತದಭಿವ್ಯಕ್ತಿಕೃದ್ಧಿ ತತ್ ।। ೧೧೮ ।। </div>
			<div class="verse">ಕಾರ್ಯಂ ಕಾರಣತನ್ತ್ರಂ ಸ್ಯಾತ್ತಾತಸ್ತಸ್ಯಾಽಽತ್ಮಲಾಭತಃ ।।<br />ಅನ್ಯಕಾರ್ಯಮಕಾರ್ಯಂ ಚ ನಾನ್ಯತ್ಕಾರಣಮೀಕ್ಷ್ಯತೇ ।। ೧೧೯ ।। </div>
			<div class="verse">ಸರ್ವಮಾತ್ಮೇತಿ ಯಾ ಬುದ್ಧಿಃ ಸಾ ಪ್ರಮೇಯಬಲಾದ್ಭವೇತ್ ।।<br />ಪ್ರಮಾತೃತನ್ತ್ರಾ ಸಾ ಚೇತ್ಸ್ಯಾತ್ಪ್ರಾಪ್ತಾ ಲೋಕಾಗ್ನಿಬುದ್ಧಿವತ್ ।। ೧೨೦ ।। </div>
			<div class="verse">ಅತೋಽಪುರುಷತನ್ತ್ರತ್ವಾನ್ನಾಽಽತ್ಮಜ್ಞಾನೇ ವಿಧಿರ್ಭವೇತ್ ।।<br />ಅನ್ವಯಾದಿಕ್ರಿಯಾ ತ್ವಸ್ಯ ತತ್ತನ್ತ್ರತ್ವಾದ್ವಿಧೀಯತೇ ।। ೧೨೧ ।। </div>
			<div class="verse">ಶ್ರವಣಂ ಮನನಂ ತದ್ವತ್ತಥಾ ಶಮದಮಾದಿ ಯತ್ ।।<br />ಪುಮಾಞ್ಶಕ್ನೋತಿ ತತ್ಕರ್ತುಂ ತಸ್ಮಾದೇತದ್ವಿಧೀಯತೇ ।। ೧೨೨ ।। </div>
			<div class="verse">ವಿಶಿಷ್ಟೇಹಾನುಭೂತಿಶ್ಚ ಸರ್ವಮಾನಫಲಂ ಯತಃ ।।<br />ಫಲಂ ಚ ನ ವಿಧೇಯಂ ಸ್ಯಾದತೋ ನೇದಂ ವಿಧೀಯತೇ ।। ೧೨೩ ।। </div>
			<div class="verse">ಪ್ರಮಾಣಮಪ್ರಮಾಣಂ ಚ ಪ್ರಮಾಭಾಸಂ ಚ ಯದ್ಭವೇತ್ ।।<br />ಚೈತನ್ಯಾಕಾರಮೇವೈತತ್ಪ್ರಥತೇ ಸರ್ವಮೇವ ತತ್ ।। ೧೨೪ ।।</div>
			<div class="verse">ನಾನಾಕಾರಾನುಪಾದತ್ತೇ ಚೈತನ್ಯಾಕಾರಮೇವ ಸತ್ ।। <br />ಪ್ರತೀಚ್ಯವ್ಯಭಿಚಾರ್ಯೇಕಂ ತದನ್ಯೇ ವ್ಯಭಿಚಾರಿಣಃ ।। ೧೨೫ ।।  </div>
			<div class="verse">ಮಾತ್ರಾದಿವ್ಯಭಿಚಾರೇಽಪಿ ಸಂವಿದವ್ಯಭಿಚಾರಿಣೀ ।।<br />ಮಿಥಃ ಕೃತ್ಸ್ನೇಽಪಿ ಜಗತಿ ತದನ್ಯದ್ವ್ಯಭಿಚಾರಿ ತು ।। ೧೨೬ ।।</div>
			<div class="verse">ಉತ್ಪನ್ನಮಪಿ ಸಜ್ಜ್ಞಾನಂ ಪ್ರಮಾತೃತ್ವಾದ್ಯುಪಗ್ರಹಾತ್ ।।<br />ತದನುತ್ಪನ್ನವದ್ಭಾತಿ ತದ್ವ್ಯುತ್ಪತ್ತೇಃ ಪುರಾ ನೃಣಾಮ್ ।। ೧೨೭ ।। </div>
			<div class="verse">ವ್ಯುತ್ಪಾದ್ಯತೇ ಯದಾ ಸಾಕ್ಷಾದ್ಯಥೋಕ್ತನ್ಯಾಯವರ್ತ್ಮನಾ ।।<br />ಉತ್ಪನ್ನಮೇವ ವಿಜ್ಞಾನಂ ತದಾ ಪ್ರಾಗಪಿ ಮನ್ಯತೇ ।। ೧೨೮ ।।</div>
			<div class="verse">ಸ್ವಸಾಕ್ಷಿಕೈವ ಸರ್ವಸ್ಯ ನ ವೇದ್ಮೀತ್ಯಪಿ ಯಾ ಮತಿಃ ।।<br />ಕಿಮು ವದ್ಮೀತಿ ಬುದ್ಧಿಃ ಸ್ಯಾಚ್ಚಿದತೋಽವ್ಯಭಿಚಾರಿಣೀ ।। ೧೨೯ ।। </div>
			<div class="verse">ಆತ್ಮೇತಿ ಮೇಯನಿರ್ದೇಶೋ ವೈಶಬ್ದಸ್ತತ್ಸ್ಮೃತಾವಿಹ ।।<br />ಪ್ರಮಾತೃಕ್ರಿಯಯಾ ವ್ಯಾಪ್ತಿರ್ದ್ರಷ್ಟವ್ಯ ಇತಿ ಭಣ್ಯತೇ ।। ೧೩೦ ।। </div>
			<div class="verse">ಶಬ್ದಾನುರೋಧತಸ್ತಾವದೀದೃಗತ್ರೋಪಜಾಯತೇ ।।<br />ಶ್ರುತೇರನುಭವಃ ಸಾಕ್ಷಾದ್ಯಥಾವಸ್ತು ನ ವೇತಿ ವಾ ।। ೧೩೧ ।। </div>
			<div class="verse">ವಿಚಾರ್ಯಮಾಣೋಽನುಭವೋ ರೂಪ್ಯಶುಕ್ತ್ಯನುಭೂತಿವತ್ ।।<br />ಪ್ರಮಾಣಮಪ್ರಮಾಣಂ ವಾ ಮೇಯಸಂಗತ್ಯಸಂಗತೇಃ ।। ೧೩೨ ।। </div>
			<div class="verse">ಪ್ರಮಾತೃಮೇಯಭೇದೋಽತ್ರ ನ ತಾವದ್ಗಮ್ಯತೇ ಮಿತೇಃ ।।<br />ಪ್ರತ್ಯಗ್ಧೀಮಾತ್ರಗಮ್ಯೋಽರ್ಥೋ ಯಸ್ಮಾದಾತ್ಮೇತಿ ನಿಶ್ಚಿತಃ ।। ೧೩೩ ।।</div>
			<div class="verse">ಪ್ರತ್ಯಗ್ಧೀಗೋಚರೋ ನೋ ಚೇದನಾತ್ಮಾಽಸೌ ಘಟಾದಿವತ್ ।। <br />ಬ್ರಹ್ಮಾದಿಮಧ್ಯಪಾತಿತ್ವಂ ತತಶ್ಚಾಸ್ಯ ಪ್ರಸಜ್ಯತೇ ।। ೧೩೪ ।।</div>
			<div class="verse">ವಿಭಿನ್ನದ್ರಷ್ಟೃದೃಷ್ಟ್ಯಾಪ್ತಿರ್ಘಟಾದೇರಿವ ನಾಽಽತ್ಮನಃ ।।<br />ನ ಚಾಭೇದೇಽಸ್ತಿ ಸಂವ್ಯಾಪ್ತಿರೈಕಾತ್ಮ್ಯಾದೇವ ಕಾರಣಾತ್ ।। ೧೩೫ ।। </div>
			<div class="verse">ನ ಚ ದ್ರಷ್ಟಾಽಽತ್ಮನೋಽನ್ಯೋಽಸ್ತಿ ದ್ರಷ್ಟ್ರನ್ತರನಿಷೇಧನಾತ್ ।।<br />ನ ಚ ದ್ರಷ್ಟ್ರೋರ್ದ್ವಯೋರ್ಲೋಕೇ ದ್ರಷ್ಟೃದೃಶ್ಯತ್ವಸಂಗತಿಃ ।। ೧೩೬ ।। </div>
			<div class="verse">ಕ್ರಿಯಾವಿರೋಧಃ ಪ್ರಾಪ್ನೋತಿ ದ್ರಷ್ಟುಃ ಸ್ವಾತ್ಮಸಮೀಕ್ಷಣೇ ।। <br />ತದ್ದೃಷ್ಟೇರ್ನಿತ್ಯಸಂಪ್ರಾಪ್ತೇರ್ವಿಧ್ಯಾನರ್ಥಕ್ಯಸಂಗತಿಃ ।। ೧೩೭ ।। </div>
			<div class="verse">ಸಂಸಾರ್ಯಾನ್ಮನಿ ದೃಷ್ಟೇಽಪಿ ನ ಚ ಕಿಂಚಿತ್ಪ್ರಯೋಜನಮ್ ।।<br />ಅಯಮೇವ ಚ ನೋಽನರ್ಥೋ ಯತ್ಸಂಸಾರ್ಯಾತ್ಮದರ್ಶನಮ್ ।। ೧೩೮ ।। </div>
			<div class="verse">ತದನ್ಯಸ್ಯಾಪ್ರಸಿದ್ಧೇಶ್ಚ ಕಥಂ ಸ್ಯಾತ್ತತ್ಸಮೀಕ್ಷಣಮ್ ।।<br />ಅಥ ಪ್ರಸಿದ್ಧೋಽಸಾವಾತ್ಮಾ ತದ್ದೃಷ್ಟಿಃ ಕಿಂ ವಿಧೀಯತೇ ।। ೧೩೯ ।। </div>
			<div class="verse">ದ್ರಷ್ಟೃದರ್ಶನದೃಶ್ಯಾನಾಂ ಪ್ರಾತ್ಯಕ್ಷ್ಯಾನ್ನಾಽಽಗಮೇಕ್ಷಣಮ್ ।।<br />ದ್ರಷ್ಟುರಾತ್ಮಾ ಪೃಥಕ್ಚೇತ್ಸ್ಯಾನ್ಪೃಥಗಾತ್ಮೇತಿ ದುರ್ವಚಃ ।। ೧೪೦ ।। </div>
			<div class="verse">ನ ಚಾಽಽತ್ಮನ್ಯಪ್ರಸಿದ್ಧೇ ಸ್ಯಾತ್ಸಂಸಾರಸ್ಯ ಪ್ರಸಿದ್ಧತಾ ।।<br />ನ ಹ್ಯಪ್ರಸಿದ್ಧಸಂಬನ್ಧೀ ಸಂಬನ್ಧಃ ಕಚಿದಿಷ್ಯತೇ ।। ೧೪೧ ।। </div>
			<div class="verse">ನ ಚೇದಾತ್ಮಾಭಿಸಂಬನ್ಧಃ ಸಂಸಾರೋಽಯಂ ಸಮೀಕ್ಷ್ಯತೇ ।।<br />ತನ್ಮುಮುಕ್ಷುತ್ವಮಾಯಾತಂ ಕುತೋ ಹೇತೋರಿತೀರ್ಯತಾಮ್ ।। ೧೪೨ ।।</div>
			<div class="verse">ಅನೃತನ್ತ್ರೇ ವಿಧಿರ್ನೇಷ್ಟೋ ವನ್ಧ್ಯಾಪುತ್ರೋದ್ಭವೇ ಯಥಾ ।।<br />ಮಾತೃತನ್ತ್ರೇ ತಥೈವಾಯಂ ನ ವಿಧಿಃ ಪ್ರತ್ಯಗೀಕ್ಷಣೇ ।। ೧೪೩ ।। </div>
			<div class="verse">ನಾನಾದ್ರವ್ಯಸಮಾಯೋಗೇ ವಿಯೋಗೇ ಚ ಘಟಾತ್ಮನಃ ।।<br />ವಿಯತ್ಸಂಪೂರ್ಣತಾ ನಿತ್ಯಾ ವಿಯತ್ಸಕ್ತೇರವರ್ಜನಾತ್ ।। ೧೪೪ ।।</div>
			<div class="verse">ಶಬ್ದಾದಿಬಾಹ್ಯಸಂಬನ್ಧೇ ವಿಭಾಗೇ ಚ ತಥಾ ಧಿಯಃ ।।<br />ಪ್ರತ್ಯಕ್ಚೈತನ್ಯಸಂಬನ್ಧೋ ನಿತ್ಯೋ ನಿತ್ಯಾತ್ಮಸಾಕ್ಷಿಕಃ ।। ೧೪೫ ।। </div>
			<div class="verse">ಯತೋಽತಃ ಪಾಕ್ಷಿಕೀ ಪ್ರಾಪ್ತಿರ್ನೇಹಾಸ್ತ್ಯೈಕಾತ್ಮ್ಯದರ್ಶನೇ ।।<br />ನಿಯಮಃ ಪರಿಸಂಖ್ಯಾ ವಾ ನ ತೇನೇಹೋಪಪದ್ಯತೇ ।। ೧೪೬ ।।</div>
			<div class="verse">ಕರ್ಮಕಾಣ್ಡೇ ಯಥಾ ಮಾನಂ ತಥೈವೋಪನಿಷತ್ಸ್ವಪಿ ।।<br />ವಿಧಿರೇವಾನಪೇಕ್ಷತ್ವಾತ್ಸಾಪೇಕ್ಷ್ಯಾನ್ನಾಭಿಧಾಶ್ರುತಿಃ ।। ೧೪೭ ।। </div>
			<div class="verse">ಮೈವಂ ಮಾನಾನ್ತಾಪ್ರಾಪ್ತಸಮ್ಯಗೈಕಾತ್ಮ್ಯಬೋಧತಃ ।।<br />ಅಭಿಧಾಶ್ರುತೇಃ ಪ್ರಮಾಣತ್ವಂ ಸುಪ್ತೋತ್ಥಾಪಕವಾಕ್ಯವತ್ ।। ೧೪೮ ।।</div>
			<div class="verse">ಅಕಾರಕೈಕಾತ್ಮ್ಯಮಾತ್ರಂ ಮೇಯಂ ವಸ್ತ್ವಿಷ್ಯತೇ ಯತಃ ।। <br />ತದನ್ಯಸ್ಯ ಯತೋ ಮಾನಾದ್ವ್ಯತಿರೇಕೋ ನ ಲಭ್ಯತೇ ।। ೧೪೯ ।। </div>
			<div class="verse">ಮುಕ್ತ್ವೈಕಾತ್ಮ್ಯಸ್ಯ ಚಾಜ್ಞಾನಂ ನಾನ್ತರಾಯಾನ್ತರಂ ಯತಃ ।।<br />ವಿಧಿತನ್ತ್ರಸ್ಯ ಕಾರ್ಯತ್ವಾನ್ನಾಜ್ಞಾನೇ ಪ್ರಭವಿಷ್ಣುತಾ ।। ೧೫೦ ।।</div>
			<div class="verse">ಯಥಾಸ್ಥಿತಾತ್ಮವಸ್ತೂತ್ಥಜ್ಞಾನಂ ಮುಕ್ತ್ವಾ ತಮೋಹ್ನುತೌ ।।<br />ನಾನ್ಯೋ ಹೇತುರ್ಯತಸ್ತಸ್ಮಾನ್ನ ತ್ರಯ್ಯನ್ತೇ ವಿಧಿಃ ಪ್ರಮಾಃ ।। ೧೫೧ ।। </div>
			<div class="verse">ನಿಯೋಜ್ಯಸ್ಯ ಚ ನೈಶ್ವರ್ಯಂ ಧೀಸಮ್ಯಕ್ತ್ವಂ ಪ್ರತೀಪ್ಯತೇ ।।<br />ತಸ್ಯ ಮೇಯೈಕಹೇತುತ್ವಾನ್ನೈವ ಸ್ಯಾನ್ಮಾತೃತನ್ತ್ರತಾ ।। ೧೫೨ ।। </div>
			<div class="verse">ವಿಧೇರಿವಾನಪೇಕ್ಷತ್ವಂ ವೇದಾನ್ತೇಷ್ವಭಿಧಾಶ್ರುತೇಃ ।।<br />ಅನೃತನ್ತ್ರತ್ವಸಾಮಾನ್ಯಾತ್ತಥಾಽತೀನ್ದ್ರಿಯಬೋಧತಃ ।। ೧೫೩ ।। </div>
			<div class="verse">ಅಕ್ಷಾದ್ಯವಿಷಯಂ ಪ್ರತ್ಯಕ್ಸ್ವತಃ ಸಿದ್ಧೇರಸಾಧನಮ್ ।।<br />ಅಭಿಧಾ ಬೋಧಯನ್ತೀಯಂ ನಾನ್ಯತ್ಕಿಂಚಿದಪೇಕ್ಷತೇ ।। ೧೫೪ ।। </div>
			<div class="verse">ತಸ್ಮಾದ್ವಿಧೇಃ ಪ್ರಮಾಣತ್ವಂ ಸಾಧ್ಯಸಾಧನಬೋಧನೇ ।।<br />ಅತೀನ್ದ್ರಿಯೇ ತದನ್ಯೇನ ಜ್ಞಾತುಂ ಶಕ್ಯಂ ನ ತದ್ಯತಃ ।। ೧೫೫ ।। </div>
			<div class="verse">ಸಾಧ್ಯಸಾಧನಸಂಬನ್ಧೋ ನ ಶಕ್ಯೋಽಭಿಧಯಾ ಯಥಾ ।।<br />ಪ್ರತಿಪತ್ತುಂ ಸ್ವತಃ ಸಿದ್ಧೋಽಶಕ್ಯೋ ವಿಧಿಗಿರಾ ತಥಾ ।। ೧೫೬ ।। </div>
			<div class="verse">ಐಕಾತ್ಮ್ಯಸ್ಯ ಸ್ವತಃ ಸಿದ್ಧೇರ್ನ ಕ್ರಿಯಾಽಪೇಕ್ಷ್ಯತೇ ಯತಃ ।।<br />ತತಶ್ಚ ಭಾವನಾಭಾವೋ ಭಾವನಾಯಾಃ ಕ್ರಿಯಾಶ್ರಯಾತ್ ।। ೧೫೭ ।।</div>
			<div class="verse">ವಿರಹೇ ಭಾವನಾಯಾಶ್ಚ ನ ವಿಧೇಸ್ತತ್ರ ಮಾನತಾ ।।<br />ಸ್ವತಃಸಿದ್ಧಾರ್ಥಬೋಧಿತ್ವಾದಭಿಧಾಯಾಸ್ತು ಮಾನತಾ ।। ೧೫೮ ।।</div>
			<div class="verse">ಸಾಪೇಕ್ಷತ್ವಾದಮಾನಂ ಚೇದಭಿಧಾ ಲೋಕವರ್ತ್ಮನಾ ।।<br />ಅಭಿಧಾ ತತ್ತ್ವಮಸ್ಯಾದಿ ಸರಿತ್ತೀರಫಲೋಕ್ತಿವತ್ ।। ೧೫೯ ।।</div>
			<div class="verse">ಸಂಹತ್ಯನುಪಪತ್ತಿಶ್ಚ ಪದಾನಾಮಭಿಧಾಶ್ರುತೌ ।। <br />ಆಖ್ಯಾತಪದಹೇತುತ್ವಾತ್ಸರ್ವತ್ರ ಪದಸಂಹತೇಃ ।। ೧೬೦ ।।</div>
			<div class="verse">ನಾಽಽಖ್ಯಾತಪದಸದ್ಭಾವಾತ್ಸ್ಯಾದೇವ ಪದಸಂಹತಿಃ ।। <br />ಅಸ್ಯಸ್ಮ್ಯಾದ್ಯಾಖ್ಯಾತಪದಮಸ್ತ್ಯೇವೇಹಾಭಿಧಾಶ್ರುತೌ ।। ೧೬೧ ।। </div>
			<div class="verse">ಸರಿತ್ತೀರೇ ಫಲಾನೀತಿ ಯುಕ್ತಾಽಪೇಕ್ಷಾಽಭಿಧಾಶ್ರುತೇಃ ।।<br />ಪ್ರತ್ಯಕ್ಷಮಾಪ್ನಗ್ರಾಹ್ಯತ್ವಾತ್ಫಲತೀರಾರ್ಥಸಂಗತೇಃ ।। ೧೬೨ ।। </div>
			<div class="verse">ಪ್ರತ್ಯಕ್ಷಗ್ರಾಹ್ಯ ಏಷೋಽರ್ಥೋ ನ ತದನ್ಯಪ್ರಮಾಣಕಃ ।।<br />ಯತೋಽತೋ ನಾಽಽಗಮಾದೇವ ತಾದೃಶೇಽರ್ಥೇ ವಿನಿಶ್ಚಿತಿಃ ।। ೧೬೩ ।। </div>
			<div class="verse">ಅಪೂರ್ವಾದಿವಚೋಽರ್ಥೇ ತು ನ ಪ್ರತ್ಯಕ್ಷಾದ್ಯಪೇಕ್ಷತೇ ।। <br />ಪ್ರತ್ಯಕ್ಷಾದ್ಯಪ್ರಮೇಯತ್ವಾದೈಕಾತ್ಮ್ಯಾಖ್ಯಸ್ಯ ವಸ್ತುನಃ ।। ೧೬೪ ।।</div>
			<div class="verse">ಅಪೌರುಷೇಯವಾಕ್ಯತ್ವಂ ಸಮಾನಮಭಿಧಾಶ್ರುತೇಃ ।।<br />ಅತೀನ್ದ್ರಿಯಾರ್ಥಬೋಧಿತ್ವಂ ಸಮಾನಂ ಚೋದನೋಕ್ತಿಭಿಃ ।। ೧೬೫ ।।</div>
			<div class="verse">ಸಿದ್ಧಸಾಧ್ಯಪ್ರಮೇಯತ್ವಭೇದೋ ಯದಿ ಪರಂ ತಯೋಃ ।।<br />ಪ್ರಾಮಾಣ್ಯೇ ತ್ವತಿಶೀತಿಸ್ತು ನ ಕಾಚಿದಪಿ ದೃಶ್ಯತೇ ।। ೧೬೬ ।। </div>
			<div class="verse">ಪ್ರಮೋಪಜಾಯತೇ ತಾವದಹಂ ಬ್ರಹ್ಮೇತ್ಯಲೌಕಿಕೀ ।।<br />ತತ್ತ್ವಮಸ್ಯಾದಿವಾಕ್ಯೇಭ್ಯಃ ಶ್ರವಣಾತ್ಸಮನನ್ತರಮ್ ।। ೧೬೭ ।।</div>
			<div class="verse">ಏವಂ ಚೇದಪ್ರಮಾಣತ್ವಂ ಕಿಮಿವೇಹಾಭಿಧಾಶ್ರುತೇಃ ।।<br />ವಿಧೇರಪೀಹ ಮಾನತ್ವಂ ನೋಕ್ತನ್ಯಾಯಾತಿರೇಕತಃ ।। ೧೬೮ ।। </div>
			<div class="verse">ಸ್ವಶಕ್ತಿಃ ಸರ್ವಮಾನಾನಾಂ ಯಥಾ ವಸ್ತ್ವವಬೋಧನೇ ।।<br />ಅಭಿಧಾಯಾಶ್ಚ ಸಾಽಸ್ತ್ಯೇವ ಕಿಮಿತಿ ಸ್ಯಾದಮಾನತಾ ।। ೧೬೯ ।। </div>
			<div class="verse">ನಾಪ್ಯರ್ಥೇಽತೀನ್ದ್ರಿಯೇ ಸಿದ್ಧೇ ಮಾನಂ ಲಿಙ್ಗಾದ್ಯಪೇಕ್ಷತೇ ।।<br />ಯೋಗಿಪ್ರತ್ಯಕ್ಷಮಾನಂ ವಾ ತಯೋರವಿಷಯತ್ವತಃ ।। ೧೭೦ ।। </div>
			<div class="verse">ನೇತೀತ್ಯಸ್ಥೂಲಮಿತ್ಯಾದಿವಾಕ್ಯಾದ್ಯೋಽರ್ಥೋಽವಗಮ್ಯತೇ ।।<br />ಯೋಗಿಪ್ರತ್ಯಕ್ಷಗಮ್ಯೋಽಯಂ ನ ತತ್ಪ್ರತ್ಯಕ್ತ್ವಹೇತುತಃ ।। ೧೭೧ ।। </div>
			<div class="verse">ಪ್ರತ್ಯಕ್ಷಾನವತಾರಾಚ್ಚ ನಾನುಮಾನೇನ ಮೀಯತೇ ।।<br />ಧರ್ಮಧರ್ಮ್ಯಭಿಸಂಬನ್ಧೇ ನಾಗೃಹೀತೇಽನುಮಾ ಯತಃ ।। ೧೭೨ ।। </div>
			<div class="verse">ಯಜ್ಜಾತೀಯೈಃ ಪ್ರಮಾಣೈಸ್ತು ಯಜ್ಜಾತೀಯಾರ್ಥದರ್ಶನಮ್ ।।<br />ಭವೇದಿದಾನೀಂ ಲೋಕಸ್ಯ ತಥಾ ಕಾಲಾನ್ತರೇಽಪ್ಯಭೂತ್ ।। ೧೭೩ ।। </div>
			<div class="verse">ಯತ್ರಾಪ್ಯತಿಶಯೋ ದೃಷ್ಟಃ ಸ ಸ್ವಾರ್ಥಾನತಿಲಙ್ಘನಾತ್ ।।<br />ದೂರಸೂಕ್ಷ್ಮಾದಿದೃಷ್ಟೌ ಸ್ಯಾನ್ನ ರೂಪೇ ಶ್ರೋತ್ರವೃತ್ತಿತಾ ।। ೧೭೪ ।। </div>
			<div class="verse">ಯೋಗಿಪ್ರತ್ಯಕ್ಷಮಾನಾದೇರ್ನ ಚೇದೈಕಾತ್ಮ್ಯಮೇಯತಾ ।।<br />ತತ್ಪ್ರಾಪ್ತಮಪಿ ಕಿಂ ಕುರ್ಯಾತ್ಸ್ವಾತ್ಮಾಽಯೋಗ್ಯಾಸು ಭೂಮಿಷು  ।। ೧೭೫ ।। </div>
			<div class="verse">ಅಕ್ಷಾದಿಮೇಯಾಸಾರೂಪ್ಯಾದೈಕಾತ್ಮ್ಯಂ ಸ್ಯಾನ್ನ ತತ್ಪ್ರಮಮ್ ।।<br />ಯಥಾ ವಿಧೇಯಾಸಾರೂಪ್ಯಾನ್ನೈಕಾತ್ಮ್ಯಂ ಸ್ಯಾದ್ವಿಧೇಸ್ತಥಾ ।। ೧೭೬ ।। </div>
			<div class="verse">ಸಂಭಾವ್ಯತೇ ಚೇದಕ್ಷಾದಿ ಹ್ಯೈಕಾತ್ಮ್ಯಾರ್ಥೇ ಫಲಾದಿವತ್ ।।<br />ನ ತದ್ವಾರಯಿತುಂ ಶಕ್ಯಂ ಲೋಕೇ ವಿಧಿಶತೈರಪಿ ।। ೧೭೭ ।।</div>
			<div class="verse">ನಾಸಮೀಕ್ಷ್ಯ ಸ್ವಸಾಮರ್ಥ್ಯಂ ಪುಮಾನ್ವಿಧಿಶತೈರಪಿ ।।<br />ಪ್ರವರ್ತತೇಽನಪೇಕ್ಷತ್ವಂ ಕುತೋ ವಿಧಿವಚಃಸ್ವತಃ ।। ೧೭೮ ।। </div>
			<div class="verse">ಅಪಾಕ್ಯೇಷು ನಿಯುಕ್ತೋಽಪಿ ಕೃಷ್ಣಲಾಞ್ಶ್ರಪಯೇದಿತಿ ।।<br />ನ ತಚ್ಛಕ್ತಿಂ ವಿನಾ ಕಶ್ಚಿತ್ಪುಮಾಂಸ್ತತ್ರ ಚಿಕೀರ್ಷತಿ ।। ೧೭೯ ।। </div>
			<div class="verse">ಏವಂ ಚೇದನಪೇಕ್ಷತ್ವಂ ವಿಧೇಃ ಕಿಮಿತಿ ಭಣ್ಯತೇ ।।<br />ನ ಭಾವನಾನಪೇಕ್ಷೋಽಸೌ ವಿಧಿರ್ಯಸ್ಮಾತ್ಪ್ರವರ್ತತೇ ।। ೧೮೦ ।।</div>
			<div class="verse">ನ ಭಾವನಾನ್ತರಮಿಯಂ ನ ಚ ಮಾನಾನ್ತರಂ ತಥಾ ।।<br />ಅಪೇಕ್ಷ್ಯಾಭಿಧಯೈಕಾತ್ಮ್ಯಮವಬೋಧಯತಿ ಶ್ರುತಿಃ ।। ೧೮೧ ।। </div>
			<div class="verse">ಅತೋಽನಪೇಕ್ಷತಾ ಯುಕ್ತಾ ಸರ್ವದೈವಾಭಿಧಾಶ್ರುತೇಃ ।।<br />ಅಭಿಧಾನಾಭಿಧೇಯಾರ್ಥಜ್ಞಾನಮೇವ ವ್ಯಪೇಕ್ಷತೇ ।। ೧೮೨ ।। </div>
			<div class="verse">ಜ್ಞಾನಕ್ರಿಯಾ ಪ್ರಮಾತೃಸ್ಥಾ ನ ಯಥಾವಸ್ತುಬೋಧಕೃತ್ ।।<br />ಪ್ರಮೇಯಕರ್ತೃಕೈವಾಸೌ ಯಥಾವಸ್ತ್ವವಬೋಧಿನೀ ।। ೧೮೩ ।।</div>
			<div class="verse">ನ ಚಾನ್ಯದೀಯವ್ಯಾಪಾರೇ ಹ್ಯನ್ಯೋಽಶಕ್ತೇರ್ನಿಯುಜ್ಯತೇ ।।<br />ನ ಹ್ಯಗ್ನಿಸಾಧ್ಯೇ ಶೋಷಾದೌ ನಿಯೋಗೋ ಘಟತೇಽಮ್ಭಸಃ ।। ೧೮೪ ।। </div>
			<div class="verse">ಬ್ರಹ್ಮಣೋಽವಿದ್ಯಯಾ ಯೋಽಪಿ ಸ್ಯಾದಚ್ಛೇದ ಆತ್ಮನಃ ।।<br />ತದವಚ್ಛೇದವಿಧ್ವಸ್ತೌ ನ ಸಾಧನಮಪೇಕ್ಷತೇ ।। ೧೮೫ ।। </div>
			<div class="verse">ಅನವಚ್ಛಿನ್ನಯಾಥಾತ್ಮ್ಯಾದವಿದ್ಯಯಾ ।।<br />ಅವಚ್ಛಿನ್ನವದಾಭಾತಿ ಕ್ಷೇತ್ರಜ್ಞೋ ರಜ್ಜುಸರ್ಪವತ್ ।। ೧೮೬ ।। </div>
			<div class="verse">ನ ಚಾವಿದ್ಯಾನಿರಾಸ್ಯತ್ರ ಪ್ರತ್ಯಗ್ಯಾಥಾತ್ಮ್ಯಬೋಧತಃ ।।<br />ಸಾಧನಂ ಕಿಂಚಿದಾಪೇಕ್ಷ್ಯಂ ಸ್ವರ್ಗೇ ಯಾಗಾದಿವತ್ಕ್ವಚಿತ್ ।। ೧೮೭ ।।</div>
			<div class="verse">ನ ಚಾಪಿ ಮುಖ್ಯಯಾ ವೃತ್ತ್ಯಾ ಸಾಧ್ಯೇಽಸತಿ ಜಗತ್ಯಪಿ ।।<br />ಕಿಂಚಿತ್ಸಾಧನಮಿತ್ಯೇವಂ ಭಣ್ಯತೇ ಲೋಕವೇದಯೋಃ ।। ೧೮೮ ।। </div>
			<div class="verse">ಸಾಧ್ಯಂ ಚ ಲೋಕತಃ ಸಿದ್ಧಮುತ್ಪತ್ತ್ಯಾದಿಚತುಷ್ಟಯಮ್ ।।<br />ಪ್ರಮಾಣಸ್ಯ ನ ತನ್ನ್ಯಾಯ್ಯಂ ಸಿದ್ಧಾರ್ಥವ್ಯಞ್ಜಕತ್ವತಃ ।। ೧೮೯ ।। </div>
			<div class="verse">ನಾಽಽತ್ಮಲಾಭಾತಿರೇಕೇಣ ವ್ಯಞ್ಜಕಸ್ಯ ಮನಾಗಪಿ ।।<br />ಸಂಭಾವ್ಯತೇಽಪರಂ ರೂಪಮಜ್ಞಾತತ್ವಾಪನೋದಕೃತ್ ।। ೧೯೦ ।। </div>
			<div class="verse">ಆತ್ಮಾಸಾಮಾನ್ಯರೂಪೋತ್ಥಂ ನ ಚಾಭೂತ್ವೋಪಜಾಯತೇ ।।<br />ಘಟಾದಿಜ್ಞಾನವಜ್ಜ್ಞಾನಂ ಭಿನ್ನಹೇತ್ವನಪೇಕ್ಷತಃ ।। ೧೯೧ ।। </div>
			<div class="verse">ಸ್ಥಾಸ್ನ್ವನುಭವಮಾತ್ರತ್ವಾತ್ಕಾರ್ಯಕಾರಣವಸ್ತುನಃ ।।<br />ಅಭೂತಭೂತಿರ್ನೈವಾತೋ ಯುಜ್ಯತೇಽನುಭವಾತ್ಮನಿ ।। ೧೯೨ ।। </div>
			<div class="verse">ಪ್ರತ್ಯಗಜ್ಞಾನಹೇತೂತ್ಥಾ ಭಾವನೇಯಂ ನ ತು ಸ್ವತಃ ।।<br />ಪ್ರತ್ಯಗ್ಯಾಥಾತ್ಮ್ಯಜಿಜ್ಞಾಸೋಃ ಕಥಂ ಸಾ ವಿಷಯೋ ಭವೇತ್ ।। ೧೯೩ ।।</div>
			<div class="verse">ಕ್ರಿಯಾಕಾರಭೇದೋಽಯಮಜ್ಞಾತೈಕಾತ್ಮ್ಯವಸ್ತುನಃ ।। <br />ತಜ್ಜ್ಞಾನೇಽಸಾವಸಂಭಾವ್ಯಸ್ತದ್ಧೇತೂಚ್ಛಿತ್ತಿಕಾರಣಾತ್ ।। ೧೯೪ ।।</div>
			<div class="verse">ನ ಚಾವಿದ್ಯಾಸಮುಚ್ಛಿತ್ತಿರ್ಜ್ಞಾನೋತ್ಪತ್ತ್ಯತಿರೇಕತಃ ।।<br />ಸಂಸಾರನಾಶೋಽವಿದ್ಯಾಯಾ ನಾಶಾನ್ನ ವ್ಯತಿರಿಚ್ಯತೇ ।। ೧೯೫ ।। </div>
			<div class="verse">ನ ಚಾಪ್ಯವಿದ್ಯಾನಾಶೋಽತ್ರ ಸಂಸರ್ಗಃ ಕಾರಣಾತ್ಮನಿ ।।<br />ತದ್ಧ್ವಾಸ್ತೇರ್ವಸ್ತುವೃತ್ತತ್ವಾನ್ಮೃದಿ ಲೋಷ್ಟಾದಿನಾಶವತ್ ।। ೧೯೬ ।। </div>
			<div class="verse">ಆದಾಯ ವಾಸ್ತವಂ ವೃತ್ತಂ ಜ್ಞಾನಮಜ್ಞಾನನಾಶಕೃತ್ ।।<br />ವಸ್ತುಯಾಥಾತ್ಮ್ಯವೃತ್ತೇನ ತಮೋಽಪಹ್ನೂಯತೇ ಸದಾ ।। ೧೯೭ ।। </div>
			<div class="verse">ಅಜ್ಞಾತಜ್ಞಾಪನಂ ತಸ್ಮಾದ್ವಿಧಿರತ್ರೋಪಪದ್ಯತೇ ।।<br />ಅಕೃತಸ್ಯ ಕ್ರಿಯಾ ತ್ವತ್ರ ವಿಧಿರ್ನೈವೋಪಪದ್ಯತೇ ।। ೧೯೮ ।। </div>
			<div class="verse">ದ್ವೈವಿಧ್ಯಂ ಚಾಪ್ಯವಿದ್ಯಾಯಾ ನ ಚ ಯುಕ್ತ್ಯಾಽವಸೀಯತೇ ।।<br />ಐಕಾತ್ಮ್ಯಮಾತ್ರವಸ್ತುತ್ವಾದವಿದ್ಯೈಕೈವ ಯುಜ್ಯತೇ ।। ೧೯೯ ।।</div>
			<div class="verse">ಪ್ರಮೇಯಭೇದಭಿನ್ನತ್ವಂ ಜ್ಞಾನಾನಾಮಿವ ಭೇದಕಮ್ ।।<br />ನಾವಿದ್ಯಾಯಾ ಯತೋಽಸ್ತೀಹ ದ್ವೈವಿಧ್ಯಂ ತೇನ ದುರ್ಘಟಮ್ ।। ೨೦೦ ।। </div>
			<div class="verse">ಪ್ರತ್ಯಗಜ್ಞಾನಮೇವೇಹ ತದನ್ಯದ್ವಸ್ತುಕಾರಣಮ್ ।।<br />ತದನ್ಯಕಾರಣಾಸತ್ತ್ವಾದ್ದೈೂವಿಧ್ಯಂ ತಮಸಃ ಕುತಃ ।। ೨೦೧ ।। </div>
			<div class="verse">ನ ಚಾಭ್ಯಾಸಾದ್ಯಪೇಕ್ಷಾಽಪಿ ಸ್ವತೋಮುಕ್ತತ್ವಕಾರಣಾತ್ ।।<br />ನ ಘಟಾದೇರ್ಘಟತ್ವಾದಿ ಘಟಾದ್ಯಭ್ಯಾಸಸಂಶ್ರಯಮ್ ।। ೨೦೨ ।। </div>
			<div class="verse">ನ ಚಾವಿಷಯವಿಜ್ಞಾನಮನಾಕಾರಂ ಚ ಭಾವ್ಯತೇ ।।<br />ಭಾವಕಪ್ರತ್ಯಗಾತ್ಮತ್ವಾದಾಕೃತೇಶ್ಚ ನಿಷೇಧತಃ ।। ೨೦೩ ।। </div>
			<div class="verse">ನೇನ್ದ್ರಿಯೇಣ ಗ್ರಹೋಽಸ್ಯಾಸ್ತಿ ಶಬ್ದಾದ್ಯರ್ಥಾನುಪಾತಿನಾ ।।<br />ದುಃಖಾದಿವಚ್ಚ ನೈವಾಽಽತ್ಮಾ ಚಿತೇಃ ಸ್ವಾರ್ಥೈಕರೂಪತಃ ।। ೨೦೪ ।। </div>
			<div class="verse">ಭಾವನೋಪಚಿತಂ ಚೇತೋ ನ ಚ ಕೈವಲ್ಯಕಾರಣಮ್ ।।<br />ತಸ್ಯೇಹೈವ ಸಮುಚ್ಛೇದಾತ್ತದ್ಧೇತ್ವಜ್ಞಾನಹಾನತಃ ।। ೨೦೫ ।। </div>
			<div class="verse">ಸ್ವಕಾರ್ಯರ್ಥಾನುಗಾಮಿತ್ವಂ ಭಾವನಾಜ್ಞಾನಕರ್ಮಣಾಮ್ ।।<br />ಅಕಾರ್ಯಕಾರಣಾತ್ಮತ್ವಾತ್ಕೈವಲ್ಯೇಽನುಗತಿಃ ಕುತಃ ।। ೨೦೬ ।। </div>
			<div class="verse">ಸಾಕ್ಷಾದಾತ್ಮಪ್ರಸಿದ್ಧೌ ಚ ನಾಭ್ಯಾಸಸ್ತತ್ಫಲಸ್ಥಿತೇಃ ।।<br />ಜ್ಞಾನಾಭಾವಾದಸಿದ್ಧೌ ಚ ಕ್ವ ನ್ವಭ್ಯಾಸವ್ಯಪೇಕ್ಷಣಮ್ ।। ೨೦೭ ।। </div>
			<div class="verse">ಆತ್ಮಾಸಾಮಾನ್ಯರೂಪೋತ್ಥಂ ಜ್ಞಾನಮಜ್ಞಾನಮಾತ್ಮನಿ ।। <br />ಸಕೃಜ್ಜಾತಂ ನ ಚೇದ್ಧನ್ತಿ ಜ್ಞಾನಮೇವ ನ ತದ್ಭವೇತ್ ।। ೨೦೮ ।। </div>
			<div class="verse">ಸಮ್ಯಗ್ಜ್ಞಾನಂ ಯದಾಶ್ರಿತ್ಯ ತನ್ಮೋಹೋಽಪಿ ತದಾಶ್ರಯಃ ।।<br />ಅಬಾಧಿತಂ ತಮೋಽತ್ರಾಽಽಸ್ತ ಇತ್ಯುಕ್ತಿರ್ಜಡವಕ್ತೃಕಾ ।। ೨೦೯ ।।</div>
			<div class="verse">ಇತ್ಯೇವಮಾದಿ ಯಚ್ಚೋಕ್ತಂ ಪೂರ್ವಮೇವಾತಿವಿಸ್ತರಾತ್ ।।<br />ತತ್ಕೃತ್ಸ್ನಮನುಸಂಧೇಯಂ ಸರ್ವಾವಕರಹನಿಕೃತ್ ।। ೨೧೦ ।। </div>
			<div class="verse">ಸರ್ವಮಾತ್ಮೇತ್ಯತಃ ಪಶ್ಯೇದಾತ್ಮಾನಾತ್ಮವಿಭಾಗವಿತ್ ।।<br />ಆತ್ಮಾ ದ್ರಷ್ಟವ್ಯ ಇತ್ಯುಕ್ತ್ಯಾ ಹ್ಯೇಷೋಽರ್ಥೋಽತ್ರಾಭಿಧೀಯತೇ ।। ೨೧೧ ।। </div>
			<div class="verse">ಸರ್ವಮಾನಪ್ರಸಕ್ತೌ ಚ ಸರ್ವಮಾನಫಲಾಶ್ರಯಾತ್ ।।<br />ಶ್ರೋತವ್ಯ ಇತ್ಯತಃ ಪ್ರಾಹ ವೇದಾನ್ತಾವರುರುತ್ಸಯಾ ।। ೨೧೨ ।। </div>
			<div class="verse">ದರ್ಶನಸ್ಯಾವಿಧೇಯತ್ವಾತ್ತದುಪಾಯೋ ವಿಧೀಯತೇ ।।<br />ವೇದಾನ್ತಶ್ರವಣಂ ಯತ್ನಾದುಪಾಯಸ್ತರ್ಕ ಏವ ಚ ।। ೨೧೩ ।। </div>
			<div class="verse">ಶ್ರುತಿಲಿಙ್ಗಾದಿಕೋ ನ್ಯಾಯಃ ಶಬ್ದಶಕ್ತಿವಿವೇಕಕೃತ್ ।।<br />ಆಗಮಾರ್ಥವಿನಿಶ್ಚಿತ್ಯೈ ಮನ್ತವ್ಯ ಇತಿ ಭಣ್ಯತೇ ।। ೨೧೪ ।।</div>
			<div class="verse">ವಸ್ತುತತ್ತ್ವವಿವಕ್ಷೇಹ ಮನ್ತವ್ಯ ಇತಿಶಾಸನಾತ್ ।।<br />ಯೋಷಿದಗ್ನ್ಯಾದಿದೃಷ್ಟೌ ಹಿ ನೈವ ಮನ್ತವ್ಯತಾವಿಧಿಃ ।। ೨೧೫ ।।  </div>
			<div class="verse">ವೇದಶಬ್ದಾನುರೋಧ್ಯತ್ರ ತರ್ಕೋಽಪಿ ವಿನಿಯುಜ್ಯತೇ ।।<br />ವಾಚ್ಯವಾಚಕಸಂಬನ್ಧನಿಯಮೇ ತಸ್ಯ ಹೇತುತಾ ।। ೨೧೬ ।।</div>
			<div class="verse">ಅಪರಾಯತ್ತಬೋಧೋಽತ್ರ ನಿದಿಧ್ಯಾಸನಮುಚ್ಯತೇ ।।<br />ಪೂರ್ವಯೋರವಧಿತ್ವೇನ ತದುಪನ್ಯಾಸ ಇಷ್ಯತೇ ।। ೨೧೭ ।। </div>
			<div class="verse">ಶ್ರವಣಾದಿಕ್ರಿಯಾ ತಾವತ್ಕರ್ತವ್ಯೇಹ ಪ್ರಯತ್ನತಃ ।। <br />ಯಾವದ್ಯಥೋಕ್ತಂ ವಿಜ್ಞಾನಮಾವಿರ್ಭವತಿ ಭಾಸ್ವರಮ್ ।। ೨೧೮ ।। </div>
			<div class="verse">ಆಗಮಾದ್ದರ್ಶನಂ ಪೂರ್ವಮಾಗಮಾಚಾರ್ಯತೋ ಮತಿಃ ।।<br />ತ್ರಯಾಣಾಮಪಿ ಸಂಗಾನಾಚ್ಛಾಸ್ತ್ರಾಚಾರ್ಯಾತ್ಮನಾಂ ಸ್ಥಿರಮ್ ।। ೨೧೯ ।। </div>
			<div class="verse">ಪ್ರತಿಪತ್ತಿಃ ಪುರಾ ಶಾಬ್ದೀ ಯಾವನ್ನ ಮನುತೇ ಶ್ರುತಮ್ ।।<br />ಶ್ರುತ್ವಾ ಮತ್ವಾಽಥ ತಂ ಸಾಕ್ಷಾದಾತ್ಮಾನಂ ಪ್ರತಿಪದ್ಯತೇ ।। ೨೨೦ ।। </div>
			<div class="verse">ಅನನ್ಯಾಯತ್ತವಿಜ್ಞಾನೇ ಶ್ರವಣಾದೇರುಪಾಯತಃ ।।<br />ಜಾತೇ ನಾಪೇಕ್ಷತೇ ಕಿಂಚಿತ್ಪ್ರತೀಚೋಽನುಭವಾತ್ಪರಮ್ ।। ೨೨೧ ।। </div>
			<div class="verse">ಸಾಧ್ಯಸಾಧನಸಂಬನ್ಧೇ ಶಾಸ್ತ್ರಾಪೇಕ್ಷೈವ ನಾಪರಾ ।।<br />ಲಿಙ್ಗಾಪೇಕ್ಷಾಽನುಮೇಯೇಽರ್ಥೇ ನರಾಪೇಕ್ಷಾ ನರೋಚಿತೇ ।। ೨೨೨ ।। </div>
			<div class="verse">ಭಿನ್ನಮಾತ್ರಾದಿವಿಜ್ಞಾನೇ ಸಾಪೇಕ್ಷೈವ ವಿನಿಶ್ಚಿತಿಃ ।।<br />ಏಕಮಾತ್ರಾದಿಕೇ ತ್ವಸ್ಮಿನ್ಕಃ ಕಿಂ ಕಸ್ಮಾದಪೇಕ್ಷತೇ ।। ೨೨೩ ।। </div>
			<div class="verse">ಪ್ರಮಾಣರೂಪಾವಷ್ಟಮ್ಭಾತ್ಪ್ರಮಾ ಪೂರ್ವಂ ಪ್ರಜಾಯತೇ ।। <br />ಪಶ್ಚಾತ್ಪ್ರಮೇಯನಿಷ್ಠೈವ ಪ್ರಮೇಯಾರ್ಥಾನುರೋಧಿನೀ ।। ೨೨೪ ।। </div>
			<div class="verse">ಆತ್ಮಾಽಽತ್ಮಾನಂ ವಿಜಾನಾತಿ ಯತ್ರ ವಾಕ್ಯಾದಿಮಾನತಃ ।।<br />ತತ್ರ ಮಾತ್ರಾದಿಸಂಭೇದೋ ನ ಮನಾಗಪಿ ಲಭ್ಯತೇ ।। ೨೨೫ ।। </div>
			<div class="verse">ಪದಾರ್ಥವಿಷಯಸ್ತರ್ಕಸ್ತಥೈವಾನುಮಿತಿರ್ಭವೇತ್ ।।<br />ವಾಕ್ಯಾರ್ಥಪ್ರತಿಪತ್ತಿಸ್ತು ವಾಕ್ಯಾದೇವಾಭಿಜಾಯತೇ ।। ೨೨೬ ।। </div>
			<div class="verse">ಆತ್ಮಾನಾತ್ಮತ್ವಮಾತ್ರಂ ಹಿ ಲಿಙ್ಗಾದ್ವಸ್ತುಷು ಗಮ್ಯತೇ ।।<br />ಸರ್ವಮಾನಾತಿವರ್ತ್ಯಾತ್ಮಾ ವಾಕ್ಯಾದೇವಾವಗಮ್ಯತೇ ।। ೨೨೭ ।।</div>
			<div class="verse">ನನ್ವಕೃತ್ಸ್ನಂ ಭವೇಜ್ಜ್ಞಾನಂ ಯದ್ಯಾತ್ಮೈವ ಸಮೀಕ್ಷ್ಯತೇ ।।<br />ಕೇವಲೋಽನಾತ್ಮನೋಽದೃಷ್ಟೇಃ ಪ್ರತೀಚೋಽನ್ಯಸ್ಯ ವಸ್ತುನಃ ।। ೨೨೮ ।।</div>
			<div class="verse">ನಾಯಮನ್ಯೋಽಥವಾಽನನ್ಯಃ ಪ್ರತ್ಯಗಜ್ಞಾನಜತ್ವತಃ ।।<br />ದಣ್ಡಸರ್ಪಾದಿವದ್ರಜ್ಜ್ವಾಂ ಸ್ವತೋಽಪೂರ್ವಾದಿಮಾನ್ಯತಃ ।। ೨೨೯ ।। </div>
			<div class="verse">ಯತೋಽತೋ ದೃಷ್ಟ ಏತಸ್ಮಿನ್ಪ್ರತ್ಯಗಾತ್ಮನಿ ಕೇವಲೇ ।।<br />ನಾಸ್ತಿ ಜ್ಞಾನಮನುತ್ಪನ್ನಂ ನಾಪ್ಯಧ್ವಸ್ತಂ ತಥಾ ತಮಃ ।। ೨೩೦ ।। </div>
			<div class="verse">ಪ್ರತ್ಯಙ್ಭಾತ್ರೈಕಯಾಥಾತ್ಮ್ಯಾತ್ಕಾರ್ಯಕಾರಣವಸ್ತುನಃ ।।<br />ತಜಜ್ಞಾನಾತ್ಕಿಂ ತಮೋಽಧ್ವಸ್ತಂ ಕಿಂವಾಽಜ್ಞಾನಂ ವದಾಽಽತ್ಮನಃ ।। ೨೩೧ ।। </div>
			<div class="verse">ಅನುವಾದೇ ಯಥೋಕ್ತಾನಾಂ ಪ್ರಕ್ರಾನ್ತೇ ದರ್ಶನಾದಿಷು ।।<br />ವಿಜ್ಞಾನೇನೇತ್ಯಥ ಕಥಂ ನಿದಿಧ್ಯಾಸನಮುಚ್ಯತೇ ।। ೨೩೨ ।। </div>
			<div class="verse">ಧ್ಯಾನಾಶಙ್ಕಾನಿವೃತ್ತ್ಯರ್ಥಂ ವಿಜ್ಞಾನೇನೇತಿ ಭಣ್ಯತೇ ।।<br />ನಿದಿಧ್ಯಾಸನಶಬ್ದೇನ ಧ್ಯಾನಮಾಶಙ್ಕ್ಯತೇ ಯತಃ ।। ೨೩೩ ।। </div>
			<div class="verse">ವಿಜ್ಞಾನೋತ್ಪತ್ತಿಹೇತುತ್ವಂ ಧ್ಯಾನಾದೇಃ ಪ್ರಾಗವಾದಿಷಮ್ ।।<br />ಸ್ವಾರ್ಥಮೇವ ತು ವಿಜ್ಞಾನಂ ಮುಕ್ತಿಮಾತ್ರಫಲಂ ಸ್ಮೃತಮ್ ।। ೨೩೪ ।। </div>
			<div class="verse">ಐಕಾತ್ಮ್ಯಾಜ್ಞಾನವಿಧ್ವಂಸವ್ಯತಿರೇಕೇಣ ನೇಷ್ಯತೇ ।।<br />ಐಕಾತ್ಮ್ಯವಿಜ್ಞಾನಫಲಂ ಪ್ರಾಪ್ತಮೇವ ಹಿ ತತ್ಸ್ವತಃ ।। ೨೩೫ ।। </div>
			<div class="verse">ಯತೋಽನವಯವೇನೈವ ರಜ್ಜುಸರ್ಪಾದಿವತ್ತಥಾ ।। <br />ಆತ್ಮಾಽಯಂ ಸಂಗತಿಂ ಯಾತಿ ತನ್ಮೋಹಾಧ್ಯಸ್ತರೂಪಿಣಾ ।। ೨೩೬ ।। </div>
			<div class="verse">ಆತ್ಮಾ ತತ್ತ್ವಂ ವಿಭಕ್ತಸ್ಯ ಪ್ರಮಾತ್ರಾದೇರನಾತ್ಮನಃ ।।<br />ಸ್ವತಃ ಸಿದ್ಧಸ್ತದಜ್ಞಾನಸಮುತ್ಥಸ್ಯ ಮೃಷಾತ್ಮನಃ ।। ೨೩೭ ।। </div>
			<div class="verse">ಆತ್ಮಜ್ಞಾನಪ್ರಮೇಯಾಚ್ಚ ನಾನ್ಯಸ್ತಜ್ಜ್ಞಾನಕೃದ್ಯತಃ ।।<br />ಅನನ್ಯಮಾತೃಮಾನೋಽತಃ ಪ್ರತ್ಯಗಾತ್ಮಾ ತಮೋಪನುತ್ ।। ೨೩೮ ।।</div>
			<div class="verse">ಅಜ್ಞಾನೋತ್ಥಮನೂದ್ಯಾತೋ ಮಿಥ್ಯಾಕ್ಲೃಪ್ತಮಶೇಷತಃ ।।<br />ಇದಂ ಬ್ರಹ್ಮೇತಿ ವಚಸಾ ಸರ್ವಮಾತ್ಮೇತಿ ನೋಽವದತ್ ।। ೨೩೯ ।। </div>
			<div class="verse">ಆತ್ಮಧೀಮಾತ್ರಗಮ್ಯಾರ್ಥಾದ್ಯಸ್ತದನ್ಯೋಽವಭಾಸತೇ ।।<br />ತದ್ದರ್ಶನನಿಷೇಧಾರ್ಥಂ ಬ್ರಹ್ಮೇತ್ಯಾಹ ಪರಾ ಶ್ರುತಿಃ ।। ೨೪೦ ।। </div>
			<div class="verse">ಸಮಸ್ತವ್ಯಸ್ತತಾ ತಸ್ಮಾನ್ನೈವೇಹ ಶ್ರುತಿಮಾನತಃ ।।<br />ಅನಾತ್ಮಬುದ್ಧಿವಿಷಯಂ ಯತೋ ಯತ್ನಾನ್ನಿಷೇಧತಿ ।। ೨೪೧ ।। </div>
			<div class="verse">ಕಾರ್ಯಾತ್ಮಾ ಕಾರಣಾತ್ಮಾ ಚ ದ್ವಾವಾತ್ಮಾನೌ ಪರಾತ್ಮನಃ ।।<br />ಪ್ರತ್ಯಗ್ಯಾಥಾತ್ಮ್ಯಮೋಹೋತ್ಥೌ ತನ್ನಾಶೇ ನಶ್ಯತಸ್ತತಃ ।। ೨೪೨ ।। </div>
			<div class="verse">ಅಪೂರ್ವಾನಪರೋಕ್ತೇರ್ಹಿ ಕಾರ್ಯಕಾರಣತಾಽಽತ್ಮನಃ ।।<br />ಕುತಃ ಪ್ರಮಾಣಾತ್ಸಂಭಾವ್ಯಾ ಕಾರ್ಯಕಾರಣಘಸ್ಮರೇ ।। ೨೪೩ ।। </div>
			<div class="verse">ನೈತಸ್ಮಾಜ್ಜಾಯತೇ ಕಿಂಚಿನ್ನಾಯಂ ಜಾತಃ ಕುತಶ್ಚನ ।।<br />ಆತ್ಮೇತ್ಯೇವಂ ಶ್ರುತಿರ್ವಕ್ತಿ ಕಾರಣಾದಿನಿಷೇಧಕೃತ್ ।। ೨೪೪ ।। </div>
			<div class="verse">ಜ್ಞೇಯಂ ಯತ್ತತ್ಪ್ರವಕ್ಷ್ಯಾಮಿಂ ಯಜ್ಜ್ಞಾತ್ವಾಽಮೃತಮಶ್ನುತೇ ।।<br />ಅನಾದಿಮತ್ಪರಂ ಬ್ರಹ್ಮ ನ ಸತ್ತನ್ನಾಸದುಚ್ಯತೇ ।। ೨೪೫ ।। </div>
			<div class="verse">ಯಸ್ಮಾತ್ಕ್ಷರಮತೀತೋಽಹಮಕ್ಷರಾದಪಿ ಚೋತ್ತಮಃ ।।<br />ಅತೋಽಸ್ಮಿ ಲೋಕೇ ವೇದೇ ಚ ಪ್ರಥಿತಃ ಪುರುಷೋತ್ತಮಃ ।। ೨೪೬ ।। </div>
			<div class="verse">ಯೋ ಮಾಮೇವಮಸಂಮೂಢೋ ಜಾನಾತಿ ಪುರುಷೋತ್ತಮಮ್ ।।<br />ಸ ಸರ್ವವಿದ್ಭಜತಿ ಮಾಂ ಸರ್ವಭಾವೇನ ಭಾರತ ।। ೨೪೭ ।। </div>
			<div class="verse">ಇತಿ ವೇದಾತ್ಮನಃ ಸಾಕ್ಷಾದ್ವಚನಂ ಶ್ರುತಿಸಂಮತಮ್ ।। <br />ಸರ್ವಾನ್ತರ್ಯಾಮಿಣಃ ಶೌರೇರ್ನೋಪೇಕ್ಷ್ಯಂ ತದ್ಭವಾದೃಶೈಃ ।। ೨೪೮ ।। </div>
			<div class="verse">ತತ್ರೈವಂ ಸತಿ ಯೋ ಮೂಢಃ ಕಾರ್ಯಕಾರಣದರ್ಶನಃ ।।<br />ಪರಾಙ್ಮುಖಂ ನಿದಧ್ಯಾತ್ತಮಾತ್ಮಾಕೃತ್ಸ್ನತ್ವದರ್ಶಿನಮ್ ।। ೨೪೯ ।। </div>
			<div class="verse">ಬ್ರಹ್ಮೇತಿ ಜಾತಿನಿರ್ದೇಶಃ ಕ್ಷತ್ರ್ರಸಂನಿಧಿಕಾರಣಾತ್ ।। <br />ಬ್ರಹ್ಮಜಾತಿಃ ಪರಾದಧ್ಯಾದಸಮ್ಯಗ್ದರ್ಶಿನಂ ನರಮ್ ।। ೨೫೦ ।। </div>
			<div class="verse">ಯದಸ್ತಿ ತನ್ನ ಜಾನಾತಿ ಯನ್ನೇಹಾಸ್ತಿ ತದೀಕ್ಷತೇ ।।<br />ಇತ್ಯೇವಮಪರಾಧೋತ್ಥಕೋಪಾವಿಷ್ಟೇವ ಬಾಲಿಶಮ್ ।। ೨೫೧ ।। </div>
			<div class="verse">ಕೈವಲ್ಯಾತ್ತಂ ಪರಾಕುರ್ಯಾದ್ವಿಪ್ರಜಾತಿಃ ಪರಾಙ್ಮುಖಮ್ ।।<br />ಅಜಾತಿಬ್ರಹ್ಮತತ್ತ್ವಂ ಮಾಂ ಯೋಽಯಂ ಜಾತ್ಯಾತ್ಮನೇಕ್ಷತೇ ।। ೨೫೨ ।। </div>
			<div class="verse">ಕಿಂ ತೇನ ನ ಕೃತಂ ಪಾಪಂ ಚೋರೇಣಾಽಽತ್ಮಾಪಹಾರಿಣಾ ।।<br />ಯೋಽನ್ಯಥಾ ಸನ್ತಮಾತ್ಮಾನಮನ್ಯಥಾ ಪ್ರತಿಪದ್ಯತೇ ।। ೨೫೩ ।।</div>
			<div class="verse">ಯೋ ನ ವೇದಾಽಽತ್ಮಯಾಥಾತ್ಮ್ಯಂ ವೇದ ಜಾತ್ಯಾದಿಮತ್ತಯಾ ।।<br />ಸ ಯದ್ಯತೋಽತೋ ಜಾತಿಸ್ತಂ ಪರಾದಧ್ಯಾಜ್ಜಡಂ ನರಮ್ ।। ೨೫೪ ।। </div>
			<div class="verse">ಸರ್ವದಾಽವ್ಯಭಿಚಾರ್ಯೇಕಂ ವ್ಯಭಿಚಾರ್ಯರ್ಥಬುದ್ಧಿಷು ।।<br />ಯತ್ತತ್ತ್ವಂ ಗಮ್ಯತೇ ಪ್ರತ್ಯಕ್ತದೇವಾನಾತ್ಮವಸ್ತುನಃ ।। ೨೫೫ ।। </div>
			<div class="verse">ಅನ್ತರ್ಮೇಯಬಲಾಜ್ಜ್ಞಾನಂ ಪ್ರತ್ಯಙ್ಮೋಹಜಸಂಶ್ರಯಮ್ ।।<br />ಬಾಧತೇಽವ್ಯಭಿಚಾರಿತ್ವಾದ್ವ್ಯಭಿಚಾರಿ ತಮೋನ್ವಯಮ್ ।। ೨೫೬ ।। </div>
			<div class="verse">ಪ್ರತ್ಯಕ್ತಮೋಜಯಾಥಾತ್ಮ್ಯಮಾತ್ರಾಭಿಜನಹೇತುತಃ ।।<br />ಕಾಲಾದೌ ತದಭಾವೋಽತೋ ನ ಜ್ಞಾನಸ್ಯಾಪವಾದಕೃತ್ ।। ೨೫೭ ।। </div>
			<div class="verse">ನ ಬಾಧ್ಯಜವ್ಯಪೇಕ್ಷಂ ಹಿ ಜ್ಞಾನಂ ಬಾಧಕಮಿಷ್ಯತೇ ।।<br />ತಯೋರ್ಮಿಥೋ ವಿರೋಧಿತ್ವಾತ್ಸಮ್ಯಗ್ಜ್ಞಾನಂ ತಮೋಪನುತ್ ।। ೨೫೮ ।। </div>
			<div class="verse">ಆತ್ಮಾನಂ ಯೋ ಯಥಾ ವೇತ್ತಿ ಸಮ್ಯಗ್ವಾ ಯದಿ ವಾಽನ್ಯಥಾ ।।<br />ಯಥಾದರ್ಶನಮೇವಾಸೌ ಫಲಮಾಪ್ನೋತಿ ಮಾನವಃ ।। ೨೫೯ ।। </div>
			<div class="verse">ಇತಿ ಬ್ರಹ್ಮ ತಮಿತ್ಯಾದೇಃ ಸಂಕ್ಷೇಪಾರ್ಥಃ ಸಮೀರಿತಃ ।।<br />ಸಂಸರತ್ಯನ್ಯಥಾಜ್ಞಾನಾತ್ಸಮ್ಯಗ್ಜ್ಞಾನಾದ್ವಿಮುಚ್ಯತೇ ।। ೨೬೦ ।। </div>
			<div class="verse">ಅಪೋದಿತತ್ವಾದ್ಬ್ರಹ್ಮಾದಿದರ್ಶನಸ್ಯೇತಿ ಕಿಂ ಪುನಃ ।।<br />ದ್ರಷ್ಟವ್ಯಮಿತ್ಯತೋ ವಕ್ತಿ ತ್ವಿದಂ ಬ್ರಹ್ಮೇತಿ ನಃ ಶ್ರುತಿಃ ।। ೨೬೧ ।। </div>
			<div class="verse">ಪ್ರತ್ಯಕ್ತ್ವೇನ ಯ ಆಭಾತಿ ಪ್ರತ್ಯಗ್ಬುದ್ಧಿಪ್ರಮಾಣಕಃ ।।<br />ತಾವನ್ಮಾತ್ರೈಕಯಾಥಾತ್ಮ್ಯಂ ಬ್ರಹ್ಮೇತ್ಯುಕ್ತಂ ಪ್ರತೀಯತಾಮ್ ।। ೨೬೨ ।। </div>
			<div class="verse">ಏವಂ ಶ್ರೋತವ್ಯ ಆತ್ಮಾಽಯಂ ಸಮಾಪ್ತಃ ಶ್ರವಣೇ ವಿಧಿಃ ।।<br />ಅಥ ಮನ್ತವ್ಯ ಇತ್ಯಸ್ಯ ಪ್ರಪಞ್ಚಃ ಪರ ಉಚ್ಯತೇ ।। ೨೬೩ ।। </div>
			<div class="verse">ನಾಮರೂಪಾದಿಸಂಭಿನ್ನಂ ಜಗದೇತತ್ಕಥಂ ಪುನಃ ।।<br />ಆತ್ಮೈವ ಸರ್ವಮಿತ್ಯೇವಂ ದ್ರಷ್ಟುಂ ಶಕ್ಯಮಿಹಾಞ್ಜಸಾ ।। ೨೬೪ ।। </div>
			<div class="verse">ಅವ್ಯಾವೃತ್ತವಿಸಂವಾದಿಪ್ರತ್ಯಗ್ಧೀವ್ಯಾಪ್ತಿಕಾರಣಾತ್ ।।<br />ಏತದ್ವಿರುದ್ಧಬುದ್ಧೀನಾಮೇವಮೇವ ಹಿ ಶಕ್ಯತೇ ।। ೨೬೫ ।। </div>
			<div class="verse">ವ್ಯಭಿಚಾರಿಷು ಬೋಧೇಷು ಯೋ ಬೋಧೋಽವ್ಯಭಿಚಾರವಾನ್ ।।<br />ತತ್ಪ್ರಮಾಣಾರ್ಪಿತೋ ಮೇಯೋ ಗ್ರಹೀತುಂ ಶಕ್ಯತೇಽಞ್ಜಸಾ ।। ೨೬೬ ।। </div>
			<div class="verse">ಯಥಾ ದುನ್ದುಭಿಶಬ್ದತ್ವಸಾಮಾನ್ಯಾದುತ್ಥಿತಾನ್ಪೃಥಕ್ ।। <br />ನಾಽಽದಾತುಂ ಶಕ್ನುಯಾತ್ಕಶ್ಚಿದ್ವಿಶೇಷಾನಸಿಕೋಶವತ್ ।। ೨೬೭ ।। </div>
			<div class="verse">ತದ್ವದಾತ್ಮಾತಿರೇಕೇಣ ನಾಽಽತ್ಮೀಯಾರ್ಥೋ ಮನಾಗಪಿ ।।<br />ಯತಃ ಸಮೀಕ್ಷಿತುಂ ಶಕ್ಯಸ್ತೇನಾಸೌ ರಜ್ಜುಸರ್ಪವತ್ ।। ೨೬೮ ।। </div>
			<div class="verse">ವಿಶೇಷೈರನ್ವಯೋ ನಾಪಿ ಸಾಮಾನ್ಯಾನ್ವಯವತ್ಕ್ವಚಿತ್ ।।<br />ಸಾಮಾನ್ಯಸ್ಯಾವಿಶೇಷತ್ವಾನ್ನಾತಃ ಸಾಮಾನ್ಯಧೀಗ್ರಹಃ ।। ೨೬೯ ।। </div>
			<div class="verse">ವಿಶೇಷೈರನ್ವಯೋ ನೋ ಚೇದಿಭಾಖುವ್ಯಕ್ತಿವನ್ಮಿಥಃ ।।<br />ಖಣ್ಡವತ್ಸ್ವಾದ್ವಿಶೇಷಾದೌ ಯತ್ಸಾಮಾನ್ಯಮಿತೀರಿತಮ್ ।। ೨೭೦ ।। </div>
			<div class="verse">ದ್ವಿಷ್ಠತ್ವಾದನ್ವಯಸ್ಯೌಪಿ ವ್ಯಾಪ್ಯವ್ಯಾಪಕಯೋರ್ಮಿಥಃ ।।<br />ವ್ಯತಿರೇಕಮತೋ ಮುಕ್ತ್ವಾ ಮಿಥೋ ವ್ಯಾಪ್ತಿರ್ನ ಸಿಧ್ಯತಿ ।। ೨೭೧ ।। </div>
			<div class="verse">ಪ್ರತ್ಯಗ್ಬೋಧಾನಿರಸ್ತೋಽರ್ಥಃ ಪ್ರತ್ಯಗ್ವನ್ನ ಹಿ ಸಿಧ್ಯತಿ ।।<br />ನ ಚಾಭಾವಮುಖೋಽನಾತ್ಮಾ ನಾನ್ವಯೇನಾಪ್ಯತೋ ದೃಶಿ ।। ೨೭೨ ।। </div>
			<div class="verse">ಪ್ರತ್ಯಙ್ಭಾತ್ರೈಕರೂಪತ್ವಾದಾತ್ಮಾ ನಾನಾತ್ಮತಾಂ ಸ್ವತಃ ।। <br />ಸಹತೇ ನಾಪಿ ಚಾನಾತ್ಮಾ ಸ್ವಾರ್ಥಾದನ್ಯತ್ರ ಸಿಧ್ಯತಿ ।। ೨೭೩ ।। </div>
			<div class="verse">ಅನಾತ್ಮವಸ್ತುನಃ ಪ್ರತ್ಯಕ್ಪ್ರತ್ಯಕ್ತ್ವಾನ್ನಾತಿರಿಚ್ಯತೇ ।। <br />ಪರಾಙ್ನಾನ್ವೇತಿ ಚಾಽಽತ್ಮಾನಂ ವ್ಯತಿರೇಕಾತ್ಮಕತ್ವತಃ ।। ೨೭೪ ।। </div>
			<div class="verse">ದುನ್ದುಭ್ಯನ್ವಿತಶಬ್ದಸ್ಯ ಸರ್ವತ್ರಾವ್ಯಭಿಚಾರತಃ ।।<br />ಪುಂಸ್ಪ್ರಯತ್ನಾದಿಲಬ್ಧಾತ್ಮವ್ಯಭಿಚಾರಿರವಾತ್ಮಸು ।। ೨೭೫ ।। </div>
			<div class="verse">ಉಚ್ಚನೀಚಾದಿಭೇದೇಷು ಮಿಥಃ ಸ ವ್ಯಭಿಚಾರಿಷು ।।<br />ದುನ್ದುಭಿಧ್ವನಿರೇವೈಕಃ ಸರ್ವತ್ರಾವ್ಯಭಿಚಾರವಾನ್ ।। ೨೭೬ ।। </div>
			<div class="verse">ದುನ್ದುಭಿಧ್ವನಿಸಾಮಾನ್ಯವ್ಯತಿರೇಕೇಣ ತೇನ ತೇ ।।<br />ನಿರಾತ್ಮಕಾ ನ ಶಕ್ಯನ್ತೇ ತದ್ವಿಶೇಷಾಃ ಸಮೀಕ್ಷಿತುಮ್ ।। ೨೭೭ ।। </div>
			<div class="verse">ದುನ್ದುಭಿಧ್ವನಿರಿತ್ಯೇತತ್ಕುತೋ ಲಬ್ಧಂ ವಿಶೇಷಣಮ್ ।।<br />ದುನ್ದುಬೇರ್ಗಹಣೇನೇತಿ ಲಬ್ಧಮೇತದ್ವಿಶೇಷಣಮ್ ।। ೨೭೮ ।। </div>
			<div class="verse">ದುನ್ದುಭೇಸ್ತು ರವಾ ಏತ ಇತ್ಯೇವಂ ಗ್ರಹಣೇ ಸತಿ ।।<br />ಗೃಹೀತಾಸ್ತದ್ವಿಶೇಷಾಃ ಸ್ಯುಸ್ತೇಷಾಂ ತಾದಾತ್ಮ್ಯಕಾರಣಾತ್ ।। ೨೭೯ ।। </div>
			<div class="verse">ಭೇರ್ಯಾಘಾತಗ್ರಹಾದ್ವಾಽಪಿ ತದ್ವಿಶೇಷಗ್ರಹೋ ಭವೇತ್ ।।<br />ವೀರಾದಿರಸಸಂಯುಕ್ತೋ ದುನ್ದುಭ್ಯಾಘಾತ ಉಚ್ಯತೇ ।। ೨೮೦ ।। </div>
			<div class="verse">ಉಪಲಬ್ಧೋಽಸ್ತಿ ಸನ್ಕುಮ್ಭೋ ಲಮ್ಬೋಷ್ಠೋ ದೇಶಕಾಲವಾನ್ ।।<br />ಪೂರ್ವಪೂರ್ವಾತಿರೇಕೇಣ ನೋತ್ತರೋಽರ್ಥೋಽನುಭೂಯತೇ ।। ೨೮೧ ।। </div>
			<div class="verse">ಏವಂ ಚಿದನ್ವಯಾತ್ಸರ್ವಸ್ತದಧ್ಯಸ್ತಃ ಸಮೀಕ್ಷ್ಯತೇ ।।<br />ಸಾಮಾನ್ಯಂ ವಾ ವಿಶೇಷೋ ವಾ ಚಿದಸಂಬೋಧಹೇತುತಃ ।। ೨೮೨ ।। </div>
			<div class="verse">ಪ್ರತ್ಯಗ್ರೂಪಸ್ಯ ಸಂಸಿದ್ಧೌ ಪ್ರತೀಚೋಽನ್ಯನ್ನ ಕಾರಣಮ್ ।।<br />ಅನಾತ್ಮವತ್ತದಪ್ಯಾತ್ಮವಿಶೇಷಣತಯಾ ಭವೇತ್ ।। ೨೮೩ ।। </div>
			<div class="verse">ಕರ್ತೃತ್ವಕಞ್ಚುಕೋ ಯದ್ವದಾತ್ಮಾಽನಾತ್ಮಾನಮೀಕ್ಷತೇ ।।<br />ಕೂಟಸ್ಥದೃಷ್ಟಿಮಾತ್ರತ್ವಾನ್ನ ತಥಾಽಽತ್ಮಾನಮೀಕ್ಷತೇ ।। ೨೮೪ ।। </div>
			<div class="verse">ಸಂಹತೋ ಗಮ್ಯತೇಽನಾತ್ಮಾ ಪ್ರತ್ಯಕ್ಷೇಣ ಯಥಾ ಸದಾ ।।<br />ಗಮ್ಯತೇಽಸಂಹತಸ್ತದ್ವದಾತ್ಮಾ ಪ್ರತ್ಯಗ್ಧಿಯಾಽಽತ್ಮನಾ ।। ೨೮೫ ।। </div>
			<div class="verse">ದಾರ್ಷ್ಟಾನ್ತಿಕಾರ್ಥಾಸಂಭಿತ್ತೇರೇಕೇನೈವ ಕೃತಾರ್ಥತಃ ।।<br />ದೃಷ್ಟಾನ್ತೇನ ಬಹೂನಾಂ ತು ಕಿಮರ್ಥೋಕ್ತಿರಿತೀರ್ಯತೇ ।। ೨೮೬ ।। </div>
			<div class="verse">ಮಹಾಸಾಮಾನ್ಯ ಏಕಸ್ಮಿನ್ವಿಶೇಷಾಣಾಮಶೇಷತಃ ।। <br />ವಿಲಯಃ ಸ್ಯಾತ್ಕಥಂ ನಾಮ ವ್ಯಾವೃತ್ತಾನ್ವಯರೂಪಿಣಾಮ್ ।। ೨೮೭ ।।</div>
			<div class="verse">ಮಹಾಸಾಮಾನ್ಯದೃಷ್ಟಾನ್ತೋ ದೌನ್ದುಭೋ ರವ ಉಚ್ಯತೇ ।।<br />ಸಾಮಾನ್ಯೇತರರೂಪಸ್ಯ ದುನ್ದುಭ್ಯಾಘಾತ ಇಷ್ಯತೇ ।। ೨೮೮ ।। </div>
			<div class="verse">ಬಾಹ್ಯಾನಿತಿ ತಥಾಚೋಕ್ತಿರ್ವಿಶೇಷಾಣಾಂ ತು ಕೇವಲಮ್ ।।<br />ಇತ್ಯುಕ್ತಾರ್ಥಪ್ರಸಿದ್ಧ್ಯರ್ಥಮಿತ್ಯುದಾಹರಣತ್ರಯಮ್ ।। ೨೮೯ ।। </div>
			<div class="verse">ಅನ್ವಯವ್ಯತಿರೇಕಾಭ್ಯಾಮಭಾವವಪುಷಾಽಥವಾ ।।<br />ಸದ್ಧೀಗಮ್ಯಾದ್ಧಿರುಗ್ವಸ್ತು ನ ಮಾನೇನಾವಸೀಯತೇ ।। ೨೯೦ ।। </div>
			<div class="verse">ಷಷ್ಠ್ಯರ್ಥಾಸಂಭವೋಽತಃ ಸ್ಯಾದ್ವಿತೀಯಾಸಂಭವಾತ್ಸತಃ ।।<br />ಯಥಾ ಸತಿ ತಥಾ ವಿದ್ಯಾತ್ಪ್ರತೀಚ್ಯನನ್ಯಮಾನಕೇ ।। ೨೯೧ ।। </div>
			<div class="verse">ಸಾಮಾನ್ಯಭೇದರೂಪಾಣಾಂ ವಿಶೇಷಾಣಾಮಶೇಷತಃ ।। <br />ಮಹಾಸಾಮಾನ್ಯ ಏಕತ್ರ ಭೂಯಸಾಂ ಸ್ಯಾದ್ಯಥಾ ತಥಾ ।। ೨೯೨ ।। </div>
			<div class="verse">ಮಿಥೋಭಿನ್ನಪದಾರ್ಥಾನಾಂ ನಾಮರೂಪಕ್ರಿಯಾತ್ಮಭಿಃ ।। <br />ಸ್ಥೂಲಾದ್ಯನಭಿಸಂಬನ್ಧೇ ಕಾರ್ಯಕಾರಣರೂಪಿಣಾಮ್ ।। ೨೯೩ ।। </div>
			<div class="verse">ಸೂಕ್ಷ್ಮತಾವ್ಯಾಪಿತೇ ಜ್ಞೇಯೇ ಭೂಮ್ಯಾದೇರುತ್ತರೋತ್ತಮ್ ।।<br />ಪ್ರತ್ಯಗಾತ್ಮಾವಸಾನೇಷು ಪೂರ್ವಪೂರ್ವಪ್ರಹಾಣತಃ ।। ೨೯೪ ।। </div>
			<div class="verse">ನಾಮಾದೀನಿ ಚ ತತ್ತ್ವಾನಿ ಪ್ರಾಣಾನ್ತಾನಿ ತಥಾಽಽತ್ಮನಿ ।।<br />ಪೂರ್ವಪೂರ್ವಪ್ರಹಾಣೇನ ಯಾನ್ತ್ಯಸ್ತಂ ಕೇವಲಾದ್ವಯೇ ।। ೨೯೫ ।। </div>
			<div class="verse">ದೃಷ್ಟಾನ್ತತ್ರಿತಯಂ ತಾವತ್ಸ್ಥಿತಿಕಾಲ ಉದಾಹೃತಮ್ ।।<br />ಮಹಾಸಾಮಾನ್ಯವತ್ಪ್ರತ್ಯಕ್ಸರ್ವಾನಾತ್ಮಾಪ್ಯಯಃ ಸ್ವತಃ ।। ೨೯೬ ।। </div>
			<div class="verse">ಸ್ಥಿತಿಕಾಲೇ ಯಥೈಕಾತ್ಮ್ಯಂ ಶಕ್ಯತೇ ಜ್ಞಾತುಮಞ್ಜಸಾ ।।<br />ಯಥೋಕ್ತನ್ಯಾಯತಸ್ತದ್ವದುತ್ಪತ್ತಾವಪಿ ಶಕ್ಯತೇ ।। ೨೯೭ ।। </div>
			<div class="verse">ಧೂಮಾರ್ಚಿರ್ವಿಸ್ಫುಲಿಙ್ಗಾದಿ ಯಥಾಪೂರ್ವೇ ವಿಭಾಗತಃ ।।<br />ಅಗ್ನಿರೇವ ನ ಧೂಮಾದಿಭೇದಃ ಕಶ್ಚನ ಲಕ್ಷ್ಯತೇ ।। ೨೯೮ ।। </div>
			<div class="verse">ಪ್ರಾಣಲೋಕಾದಿರಪ್ಯೇವಮನಾತ್ಮಾ ಪ್ರಾಗ್ವಿಭಾಗತಃ ।।<br />ಅಪೂರ್ವಾನಪರಾನ್ತಪ್ರತ್ಯಗಾತ್ಮೈವ ಕೇವಲಃ ।। ೨೯೯ ।। </div>
			<div class="verse">ಏಕಜಾತೌ ಹಿ ಭಿನ್ನಾನಾಂ ಶಬ್ದಾನಾಂ ಶಬ್ದ ಏವ ತು ।।<br />ದೃಷ್ಟಮೈಕ್ಯಂ ನ ಭಿನ್ನಾನಾಂ ಭಿನ್ನಜಾತೌ ತಥೇತಿ ಚೇತ್ ।। ೩೦೦ ।। </div>
			<div class="verse">ಧೂಮಾದಿಭೇದಭಿನ್ನಾನಾಂ ಯಥೈಕತ್ವಂ ವಿಭಾವಸೌ ।।<br />ನಾಮರೂಪಾದಿಭಿನ್ನಾನಾಮೈಕಾತ್ಮ್ಯಂ ತದ್ವದಾತ್ಮನಿ ।। ೩೦೧ ।। </div>
			<div class="verse">ಬೋಧಾವಿಶೇಷಾದಥವಾ ಭೇದ ಏವ ನ ವಿದ್ಯತೇ ।।<br />ಕಾರ್ಯಕಾರಣಯೋಸ್ತತ್ತ್ವಮುಭಯೋರವಿಲಕ್ಷಣಮ್ ।। ೩೦೨ ।। </div>
			<div class="verse">ಸ್ವಾರ್ಥಸಾಧನಯತ್ನಾದೀನನಪೇಕ್ಷ್ಯೋತ್ಸೃಜೇ್ದ್ಯಥಾ ।।<br />ಧೂಮಾದೀನ್ಹುತಭುಕ್ತದ್ವತ್ಪ್ರಾಣಾದೀನ್ಪ್ರತ್ಯಗೀಶ್ವರಃ ।। ೩೦೩ ।। </div>
			<div class="verse">ಶ್ರೋತವ್ಯಃ ಶ್ರುತಿವಾಕ್ಯೇಭ್ಯ ಇತ್ಯತ್ರಾಽಽಶಙ್ಕ್ಯತೇ ಯತಃ ।।<br />ಪ್ರಯತ್ನಾನನ್ತರಃ ಶಬ್ದೋಽನಿತ್ಯಃ ಕುಮ್ಭಾದಿವದ್ಭವೇತ್ ।। ೩೦೪ ।। </div>
			<div class="verse">ಇತ್ಯಸ್ಯ ಪರಿಹಾರಾರ್ಥಂ ನಿಃಶ್ವಾಸೋದಾಹೃತಿಸ್ತ್ವಿಯಮ್ ।।<br />ಅಪ್ರಯತ್ನೋತ್ಥಿತೋ ವೇದೋ ನಿತ್ಯಃ ಸ್ಯಾದ್ವ್ಯೋಮವತ್ಸ್ವತಃ ।। ೩೦೫ ।। </div>
			<div class="verse">ಅಬುದ್ಧಿಪೂರ್ವಕತ್ವಾಚ್ಚ ಯಥಾವಸ್ತ್ವನುರೋಧ್ಯಪಿ ।।<br />ಬುದ್ಧಿವನ್ನಾಪ್ರಮಾಣತ್ವಂ ವೇದಸ್ಯೇಹೋಪಪದ್ಯತೇ ।। ೩೦೬ ।। </div>
			<div class="verse">ಸರ್ವಥಾ ಯದನೇನೋಕ್ತಂ ತಚ್ಛ್ರದ್ಧೇಯಂ ಬುಭೂಷತಾ ।।<br />ಭಾನುಪ್ರಕಾಶವಚ್ಛಬ್ದೋ ನಿತ್ಯೋಽಯಂ ನ ತು ಕೃತ್ರಿಮಃ ।। ೩೦೭ ।।</div>
			<div class="verse">ಪರ ಏವಾಽಽತ್ಮನಾಽಽತ್ಮಾನಂ ಪ್ರತಿಪಾದ್ಯ ನರಂ ಶ್ರುತಿಃ ।।<br />ಕಾರ್ಯಕಾರಣವತ್ಪೀತ್ವಾ ಸ್ವಾತ್ಮನೈವಾವತಿಷ್ಠತೇ ।। ೩೦೮ ।। </div>
			<div class="verse">ವೇದಾಮಾತ್ವಪ್ರಸಕ್ತೌ ವಾ ಸರ್ವಮಾತ್ಮೇತಿವಾಕ್ಯತಃ ।।<br />ವೇದಾಮಾತ್ವಾಪನುತ್ತ್ಯರ್ಥಂ ಸ ಯಥೇತ್ಯಾಗಮಃ ಪರಃ ।। ೩೦೯ ।। </div>
			<div class="verse">ತದಯುಕ್ತಂ ಪುಮರ್ಥಸ್ಯ ತದುಕ್ತ್ಯೈವ ಸಮಾಪ್ತತಃ ।।<br />ಸರ್ವೋಪಾಯೋಽನುಪಾಯಃ ಸ್ಯಾದುಪೇಯಾವಸಿತೌ ಯತಃ ।। ೩೧೦ ।। </div>
			<div class="verse">ಸ್ವೋಪೇಯಾರ್ಥಪ್ರಸಿದ್ಧೌ ಚ ನೋಪಾಯಾನಾಮುಪಾಯತಾ ।।<br />ನ ಚೋತ್ಸರ್ಗಾಪವಾದೋಽಪಿ ಸಾಕ್ಷಾದ್ವೇದಗ್ರಹಶ್ರವಾತ್ ।। ೩೧೧ ।। </div>
			<div class="verse">ಬಾಲೋನ್ಮತ್ತೋಕ್ತಿವಚ್ಚಾಹಂ ವಕ್ತುಂ ದೂಷಣಮಾದರಾತ್ ।।<br />ಜಿಹ್ರೇಮಿ ಬಹುಶೋಽತ್ರೋಕ್ತೌ ತಸ್ಮಾದೇವೋಪರಮ್ಯತೇ ।। ೩೧೨ ।। </div>
			<div class="verse">ಋಗ್ವೇದಾದಿಗಿರೋಚ್ಯನ್ತೇ ಋಗ್ಯಜುಃಸಾಮಲಕ್ಷಣಾಃ ।।<br />ಅಥರ್ವಾಙ್ಗಿರಸಸ್ತದ್ವನ್ಮನ್ರಾಃ ಸ್ಯುರ್ಬ್ರಾಹ್ಮಣೋದ್ಧೃತಾಃ ।। ೩೧೩ ।। </div>
			<div class="verse">ಇತಿಹಾಸಾದಿಸಂಭೇದಭಿನ್ನಂ ಬ್ರಾಹ್ಮಣಮೇವ ತು ।।<br />ಗ್ರಾಹ್ಯಮತ್ರ ಪ್ರಸಿದ್ಧಸ್ತು ನೇತಿಹಾಸಾದಿರಿಷ್ಯತೇ ।। ೩೧೪ ।। </div>
			<div class="verse">ಅಭಿಧೇಯಾರ್ಥಜನ್ಮಾಪಿ ಹ್ಯಭಿಧಾಸಂಭವೋಕ್ತಿತಃ ।।<br />ದ್ರಷ್ಟವ್ಯಂ ನಾಭಿಧಾನಂ ಸ್ಯಾದಭಿಧೇಯಮೃತೇ ಕ್ವಚಿತ್ ।। ೩೧೫ ।। </div>
			<div class="verse">ಮತ್ರಬ್ರಾಹ್ಮಣಯೋರ್ವೇದನಾಮಧೇಯತ್ವಕಾರಣಾತ್ ।।<br />ಋಗ್ವೇದಾದಿಗಿರಾ ತಸ್ಮಾನ್ಮನ್ತ್ರಬ್ರಾಹ್ಮಣಯೋರ್ಗ್ರಹಃ ।। ೩೧೬ ।। </div>
			<div class="verse">ಯಥಾಸಿದ್ಧಮಿತಿಹಾಸಪುರಾಣಾದ್ಯಪಿ ಗೃಹ್ಯತೇ ।।<br />ಲೋಕಪ್ರಸಿದ್ಧಿಮುಲ್ಲಙ್ಘ್ಯ ಯತೋಽನ್ಯಾಯ್ಯೋಽನ್ಯಥಾಗ್ರಹಃ ।। ೩೧೭ ।। </div>
			<div class="verse">ಇತಿಹಾಸಪುರಾಣಾಭ್ಯಾಂ ವೇದಂ ಸಮುಪಬೃಂಹಯೇತ್ ।।<br />ಇತ್ಯಾದಿಮನುನಾಽಪ್ಯುಕ್ತಂ ಕಥಂ ತತ್ತ್ಯಾಗಮರ್ಹತಿ ।। ೩೧೮ ।। </div>
			<div class="verse">ಇತಿಹಾಸಪುರಾಣಾದೇರ್ವೇದಮೂಲತ್ವಕಾರಣಾತ್ ।।<br />ಪ್ರಾಮಾಣ್ಯಂ ನಾನ್ಯಥಾ ತಸ್ಯ ಪ್ರಾಮಾಣ್ಯಮುಪಪದ್ಯತೇ ।। ೩೧೯ ।। </div>
			<div class="verse">ಪ್ರತ್ಯಕ್ಷವೇದವಚನವಿರುದ್ಧಂ ತೇಷು ಯದ್ವಚಃ ।।<br />ಬುದ್ಧವಾಕ್ಯಾದಿವತ್ತಾದೃಕ್ತ್ಯಾಜ್ಯಂ ಶ್ರುತಿವಿರೋಧತಃ ।। ೩೨೦ ।। </div>
			<div class="verse">ನ ಚೇಶ್ವರಾತಿರೇಕೇಣ ಕಶ್ಚಿತ್ಸ್ರಷ್ಟಾಽಭ್ಯುಪೇಯತೇ ।। <br />ಇತಿಹಾಸಪುರಾಣಾದೇಸ್ತದನ್ಯಸ್ಯೇಹ ಕಾರ್ಯತಃ ।। ೩೨೧ ।।</div>
			<div class="verse">ಕಾರಣತ್ವಂ ಪ್ರಮಾಣೇನ ಯಸ್ಯ ಸಾಕ್ಷಾದ್ವಿನಿಶ್ಚಿತಮ್ ।।<br />ಅಪಿ ತತ್ಕಾರ್ಯಕರ್ತೃತ್ವೇ ತದೇವಾಭ್ಯುಪಗಮ್ಯತೇ ।। ೩೨೨ ।। </div>
			<div class="verse">ಬೀಜಮೇವಾಙ್ಕುರಾದೀನಾಂ ಯಥಾ ಕಾರಣಮಿಷ್ಯತೇ ।।<br />ಅಙ್ಕುರಾದ್ಯಾತ್ಮನಾ ತದ್ವದ್ಬೀಜಮೇವ ತು ಕಾರಣಮ್ ।। ೩೨೩ ।।</div>
			<div class="verse">ಆದ್ಯನ್ತಯೋರ್ಯತೋ ಬೀಜಂ ಪ್ರತ್ಯಕ್ಷೇಣಾವಸೀಯತೇ ।।<br />ತಸ್ಮಾತ್ತನ್ಮಧ್ಯಕಾರ್ಯೇಷು ಬೀಜಮೇವಾಸ್ತು ಕಾರಣಮ್ ।। ೩೨೪ ।। </div>
			<div class="verse">ನ ಚ ವೇದೋಕ್ತಿತೋ ವೇದಃ ಶ್ರದ್ಧೇಯಾರ್ಥ ಇಹೇಷ್ಯತೇ ।।<br />ಕಿಂತ್ವಮಾನತ್ವಹೇತೂನಾಂ ವೇದವಾಕ್ಯೇಷ್ವಸಂಭವಾತ್ ।। ೩೨೫ ।। </div>
			<div class="verse">ಪ್ರಾಮಾಣ್ಯಂ ವೇದವಾಕ್ಯಾನಾಂ ನ ಚ ಮಾನಾನ್ತರಾಶ್ರಯಾತ್ ।।<br />ಅಕ್ಷಾದೇರಪಿ ಮಾನತ್ವಂ ಯಥೋಕ್ತಾದೇವ ಕಾರಣಾತ್ ।। ೩೨೬ ।। </div>
			<div class="verse">ಪ್ರಜ್ಞಾನವ್ಯತಿರೇಕೇಣ ಯಥೈವ ಸ್ಥಿತಿಸರ್ಗಯೋಃ ।।<br />ವಸ್ತ್ವನ್ತರಂ ನ ಸಂಭಾವ್ಯಂ ಪ್ರಲಯೇಽಪಿ ತಥೋಚ್ಯತೇ ।। ೩೨೭ ।। </div>
			<div class="verse">ವಿಭಿನ್ನನಾಮರೂಪಾಣಾಂ ಸರಿತಾಂ ಸಾಗರೋ ಯಥಾ ।।<br />ಅಭಿನ್ನನಾಮರೂಪೈಕಃ ಪ್ರಲಯೋಽಯನಮೇಕತಾ ।। ೩೨೮ ।।</div>
			<div class="verse">ಸ್ಪರ್ಶಾದಿಜ್ಞಾನಭೇದಾನಾಂ ತ್ವಗಾದ್ಯೇಕಾಯನಂ ತಥಾ ।।<br />ಸ್ವಾನ್ತೇ ತ್ವಗಾದಯಸ್ತದ್ವದ್ಬುದ್ಧೌ ಚ ಮನಸಸ್ತಥಾ ।। ೩೨೯ ।।</div>
			<div class="verse">ಕರ್ಮಕ್ಷಯಾತ್ತಥಾ ಬುದ್ಧಿಃ ಕಾರಣತ್ವೇನ ತಿಷ್ಠತಿ ।।<br />ಏಷ ಸಾಧಾರಣಸ್ತಾವತ್ಪ್ರಲಯೋಽಬುದ್ಧಿಪೂರ್ವಕಃ ।। ೩೩೦ ।। </div>
			<div class="verse">ಪ್ರತ್ಯಗ್ಯಾಥಾತ್ಮ್ಯವಿಜ್ಞಾನಾದ್ವಸ್ತುವೃತ್ತಾನುರೋಧತಃ ।।<br />ಪ್ರಲಯೋಽಜ್ಞಾನವಿಧ್ವಂಸಾದ್ಯಸ್ತ್ವಸೌ ಬುದ್ಧಿಪೂರ್ವಕಃ ।। ೩೩೧ ।।</div>
			<div class="verse">ಅಬ್ಧಿರೇಕಾಯನಂ ಯದ್ವತ್ಸರ್ವಾಸಾಂ ಸರಿತಾಂ ತಥಾ ।।<br />ತ್ವಗಗೋಚರಾಣಾಂ ಸ್ಪರ್ಶಾನಾಂ ತ್ವಗೇವೈಕಾಯನಂ ಪರಮ್ ।। ೩೩೨ ।। </div>
			<div class="verse">ಸ್ಪರ್ಶಶಬ್ದೇನ ವಿಷಯಸ್ತ್ವಗ್ಗ್ರಾಹ್ಯೋಽತ್ರಾಭಿಧೀಯತೇ ।। <br />ತಥಾ ಗನ್ಧಾದಿಶಬ್ದೇನ ಘ್ರಾಣಾದಿವಿಷಯೋ ಮತಃ ।। ೩೩೩ ।। </div>
			<div class="verse">ಗನ್ಧಾದಿಸಂಹತಿಃ ಪೃಥ್ವೀ ರಸಾನ್ತಾನಾಂ ತಥಾ ಜಲಮ್ ।।<br />ತೇಜಸ್ತ್ರಯಾಣಾಂ ವಾಯುಸ್ತು ದ್ವಯೋರೇಕಾತ್ಮಕಂ ನಭಃ ।। ೩೩೪ ।।</div>
			<div class="verse">ಏವಂ ಲಕ್ಷಣತಃ ಪಞ್ಚ ಭೂತಾನ್ಯೇತಾನಿ ನಿರ್ದಿಶೇತ್ ।।<br />ಮೂರ್ತಾಮೂರ್ತಾವಿಷ್ಕರಣಂ ಗುಣಾವಿಷ್ಕೃತಿರಿಷ್ಯತೇ ।। ೩೩೫ ।। </div>
			<div class="verse">ಸಂಹತೋಕ್ತವಿಶೇಷಾಣಾಂ ಭೂತಾನಾಂ ಕಾರಣಾತ್ಮತಾ ।।<br />ತತ್ರ ಸ್ಪರ್ಶಗ್ರಹೇಣೈವ ವಾಯೋರಂಶೋಽತ್ರ ಗೃಹ್ಯತೇ ।। ೩೩೬ ।। </div>
			<div class="verse">ತೇಜಸಸ್ತು ತೃತೀಯಾಂಶಶ್ಚತುರ್ಥೋಽಪಾಂ ತಥಾ ಭುವಃ ।।<br />ಪಞ್ಚಮಸ್ತದ್ಗುಣೈರ್ಭೇದಸ್ತಥಾ ಸ್ಪರ್ಶೇ ಸಮೀಕ್ಷ್ಯತಾಮ್ ।। ೩೩೭ ।। </div>
			<div class="verse">ಗನ್ಧಾದಿಷು ತಥಾ ಯೋಜ್ಯೋ ಭೇದೋಽಯಂ ಗುಣಭೇದತಃ ।।<br />ಪೃಥಿವ್ಯಂಶಸ್ಯ ಬಾಹುಲ್ಯಾತ್ಕರ್ಕಶಃ ಸ್ಪರ್ಶ ಉಚ್ಯತೇ ।। ೩೩೮ ।।</div>
			<div class="verse">ಶೀತಶ್ಚ ಪಿಚ್ಛಿಲಶ್ಚಾಪಾಂ ಬಾಹುಲ್ಯಾತ್ಸ್ಪರ್ಶ ಇಷ್ಯತೇ ।। <br />ಭೂಯಸ್ತ್ವಾತ್ತೇಜಸಶ್ಚೋಷ್ಣಃ ಸುಕುಮಾರಸ್ತಥಾ ಮರುತ್ ।। ೩೩೯ ।। </div>
			<div class="verse">ಬಾಹುಲ್ಯಾದಿತಿ ವಿಜ್ಞೇಯೋ ಯಥೋಕ್ತಗುಣಸಂಶ್ರಯಾತ್ ।।<br />ಧ್ವಸ್ತಾಶೇಷವಿಕಾರಸ್ಯ ಬ್ರಹ್ಮಣೋಽವಿದ್ಯಯಾಽಽತ್ಮನಃ ।। ೩೪೦ ।। </div>
			<div class="verse">ಸ ಏಷ ಪರಿಣಾಮಃ ಸ್ಯಾತ್ತೇಜೋಬನ್ನಾದ್ಯುಪಕ್ರಮಃ ।।<br />ಸ್ವರ್ಶನಾದ್ಯಾತ್ಮನಾಽತ್ಯನ್ತಂ ಪರಂ ಕಾಠಿನ್ಯಮಾಗತಃ ।। ೩೪೧ ।। </div>
			<div class="verse">ಉದ್ಭೂತಸ್ಪರ್ಶವಿಜ್ಞಾನಸ್ತ್ವಚಾ ತಸ್ಯ ಸಮಾಗಮಾತ್ ।।<br />ಸ್ಪರ್ಶಭೇದಪರಿಜ್ಞಾನಂ ತತೋಽಭಿವ್ಯಜ್ಯತೇ ದೃಶೇಃ ।। ೩೪೨ ।। </div>
			<div class="verse">ಸ್ಪರ್ಶಾದಿಭೇದವಿಜ್ಞಾನಂ ಸ್ಯಾದಚೇತನಮೇವ ತು ।।<br />ಸ್ಪರ್ಶಾದಿವತ್ಪರಾರ್ಥತ್ವಾತ್ಸ್ವಾರ್ಥಂ ತನ್ನ ತು ಸಾಕ್ಷಿವತ್ ।। ೩೪೩ ।। </div>
			<div class="verse">ಅತೀವ ಕಠಿನಂ ಜ್ಞಾನಂ ತ್ವಚಾತೋಽಸ್ಯ ಸಮಾಗಮಾತ್ ।।<br />ಮನಸಾ ತಸ್ಯ ಸಂಯೋಗೇ ತತಃ ಸ್ವಚ್ಛೈವ ಧೀರ್ಭವೇತ್ ।। ೩೪೪ ।। </div>
			<div class="verse">ತತೋಽಪಿ ಸೂಕ್ಷ್ಮಂ ವಿಜ್ಞಾನಂ ಬುದ್ಧಿಸಂಯೋಗಜಂ ಭವೇತ್ ।। <br />ಯಾವದ್ರುಧಿರಸಂವ್ಯಾಪ್ತಿಃ ಶರೀರೇ ತಾವದೇವ ತು ।। ೩೪೫ ।।</div>
			<div class="verse">ಬುದ್ಧೇಃ ಸಾಮಾನ್ಯವೃತ್ತ್ಯೇಹ ವ್ಯಾಪ್ತಿರಾದೇಹಸಂಕ್ಷಯಾತ್ ।।<br />ಚೈತನ್ಯಾಭಾಸವತ್ಪ್ರಣಸ್ತಾಂ ವೃತ್ತಿಂ ವ್ಯಾಪ್ಯ ತಿಷ್ಠತಿ ।। ೩೪೬ ।। </div>
			<div class="verse">ಅಕಾರ್ಯಕಾರಣಸ್ತ್ವಾತ್ಮಾ ತಮಪಹ್ನುತ್ಯ ತಿಷ್ಠತಿ ।।<br />ಕಣ್ಟಕಾದಿಸಮಾಯೋಗೇ ಶರೀರೇ ವಿಕ್ರಿಯಾ ಯದಾ ।। ೩೪೭ ।। </div>
			<div class="verse">ತದಾಽಧರ್ಮಾದಿತೋ ದುಃಖಂ ವಿಕ್ರಿಯಾತೋಽಭಿಜಾಯತೇ ।। <br />ದೇಹೈಕದೇಶಗಂ ದುಃಖಂ ವಿಶಿನಷ್ಟಿ ಸ್ವದೇಶಗಾಮ್ ।। ೩೪೮ ।। </div>
			<div class="verse">ಧಿಯಂ ತದ್ದೇಶದುಃಖಿತ್ವಾದ್ದುಃಖಿತ್ವಂ ಜಾಯತೇ ಧಿಯಃ ।।<br />ತಸ್ಯಾವಚ್ಛಿತ್ತಯೇ ವೃತ್ತಿರ್ದುಃಖಭೂತ್ಯೈವ ಜಾಯತೇ ।। ೩೪೯ ।। </div>
			<div class="verse">ಭೋಕ್ತೃಭೋಗ್ಯಾಭಿಸಂಬನ್ಧಸ್ತನ್ನಿಮಿತ್ತೋಽಯಮಾತ್ಮನಃ ।।<br />ಬುದ್ಧೇಃ ಸೇಯಮಹಂವೃತ್ತಿರ್ದುಃಖಾವಚ್ಛೇದಿನೀ ಸತೀ ।। ೩೫೦ ।।</div>
			<div class="verse">ಪರಿಚ್ಛಿನತ್ತಿ ಬೋದ್ಧಾರಂ ಬೋದ್ಧಾಽಪ್ಯಾಭಾಸಮಾತ್ಮನಃ ।। <br />ನ ಬಹಿರ್ವಿಕ್ರಿಯಾಂ ಮುಕ್ತ್ವಾ ದೇಹೇಽಹಂವೃತ್ತಿಸಂಭವಃ ।। ೩೫೧ ।। </div>
			<div class="verse">ಸ್ವಸ್ಥೇನ್ದ್ರಿಯಮನೋಬುದ್ಧೇರ್ನೈವಾಹಮಿತಿ ವೀಕ್ಷ್ಯತೇ ।। <br />ಪುತ್ರಾಭಿಮಾನಜೇ ತ್ವಸ್ಮಿನ್ನ ದೇಹಾಂಶವಿಶಿಷ್ಟತಾ ।। ೩೫೨ ।। </div>
			<div class="verse">ತತ್ತದ್ವಸ್ತು ಸಮುದ್ದಿಶ್ಯ ದುಃಖಿತ್ವಂ ತತ್ರ ಮಾನಿನಃ ।।<br />ಅಜ್ಞಾನಾದಭಿಮಾನೋಽಯಂ ಬುದ್ಧ್ಯಾದೌ ವಿಷಯಾವಧೌ ।। ೩೫೩ ।। </div>
			<div class="verse">ನ ತು ನಿಃಸಙ್ಗಕೂಟಸ್ಥಪ್ರತೀಚಃ ಸ್ಯಾದಹಂಮತಿಃ ।। <br />ನ ಕಾರ್ಯಪ್ರಲಯೋ ದೃಷ್ಟೋ ಯಸ್ಮಾದನ್ಯತ್ರ ಕಾರಣಾತ್ ।। ೩೫೪ ।।</div>
			<div class="verse">ತ್ವಗಾರಮ್ಭಕಸಾಮಾನ್ಯಂ ತ್ವಗ್ಗಿರಾಽತೋಽತ್ರ ಗೃಹ್ಯತೇ ।।<br />ಕಾರ್ಯತ್ವಾನ್ನೇನ್ದ್ರಿಯೇಷ್ವೇವ ವಿಷಯಪ್ರಲಯೋ ಭವೇತ್ ।। ೩೫೫ ।। </div>
			<div class="verse">ನ ಮೃದೋಽನ್ಯತ್ರ ಕುಮ್ಭಾದೇಃ ಶರಾವೇ ಪ್ರಲಯೋ ಯತಃ ।।<br />ತಸ್ಮಾತ್ತ್ವಗಾದಯಃ ಶಬ್ದಾಸ್ತ್ವಗಾದ್ಯಾರಮ್ಭಕಾಭಿಧಾಃ ।। ೩೫೬ ।। </div>
			<div class="verse">ಸರ್ವತ್ರ ಪ್ರತಿಪತ್ತವ್ಯಾ ನಾನ್ಯತ್ರ ಪ್ರಲಯೋ ಯತಃ  ।।<br />ಗನ್ಧಶಬ್ದೇನ ಕೃತ್ಸ್ನಾಽಪಿ ಪೃಥಿವೀ ಪರಿಗೃಹ್ಯತೇ ।। ೩೫೭ ।। </div>
			<div class="verse">ಯದಿ ವಾ ಪರಭಾಗೋಽಸ್ಯಾ ಗನ್ಧಸ್ಯಾನೇಕಭೇದತಃ ।।<br />ಗನ್ಧೋ ಗುರುಃ ಕ್ಷಿತಿಪ್ರಾಯೋ ಹ್ಲಾದೀ ಶೀತೋಽಪ್ಪ್ರಧಾನತಃ ।। ೩೫೮ ।। </div>
			<div class="verse">ತೇಜೋಭೂಯಸ್ತಯಾ ತೀಕ್ಷ್ಣೋ ಲಘುರ್ವಾಯುಪ್ರಧಾನತಃ ।।<br />ಶಾನ್ತೋಽಥ ವಿಶದೋ ವ್ಯಾಪೀ ಸ್ಯಾದ್ವ್ಯೋಮ್ನೋಽಥ ಪ್ರಧಾನತಃ ।। ೩೫೯ ।। </div>
			<div class="verse">ಪಾರ್ಥಿವಾಪ್ಯಾಂಶಯೋಸ್ತೇಜಃ ಪರಿಕ್ಲೇದಾತ್ತಥಾಽಧಮಃ ।।<br />ದುರ್ಗನ್ಧೋ ಜಾಯತೇ ಗನ್ಧಃ ಪಾಪಕರ್ಮಪ್ರಬೋಧತಃ ।। ೩೬೦ ।। </div>
			<div class="verse">ಸಮಾಂಶಪರಿಣಾಮೇ ತು ಸುರಭಿರ್ಜಾಯತೇ ಶುಭಃ ।।<br />ಪುಣ್ಯಕರ್ಮಪ್ರಯುಕ್ತಃ ಸಞ್ಜನ್ತೋರಾಸಙ್ಗಕೃತ್ತಥಾ ।। ೩೬೧ ।। </div>
			<div class="verse">ರಸರೂಪರವೇಷ್ವೇವಂ ಯಥೋಕ್ತಂ ಪ್ರತಿಪಾದಯೇತ್ ।।<br />ಪ್ರಧಾನಗುಣಭಾವೇನ ಗುಣಾನಾಂ ಭೂರಿರೂಪತಾ ।। ೩೬೨ ।। </div>
			<div class="verse">ಅಸಾಧಾರಣಗನ್ಧಾದಿಗ್ರಾಹಕತ್ವಾನುಮಾನತಃ ।।<br />ಗ್ರಾಹ್ಯಭೂತಪ್ರಧಾನತ್ವಂ ಘ್ರಾಣಾದಿಷ್ವಪಿ ನಿರ್ದಿಶೇತ್ ।। ೩೬೩ ।। </div>
			<div class="verse">ಸ್ವಗ್ರಾಹ್ಯಾರ್ಥಸಜಾತೀಯಮಿನ್ದ್ರಿಯಂ ಸ್ಯಾತ್ಪ್ರದೀಪವತ್ ।।<br />ರೂಪಸ್ಯೈವಾವಭಾಸಿತ್ವಾನ್ನ ಚೇತ್ಸ್ಯಾಚ್ಛ್ರೋತ್ರರೂಪವತ್ ।। ೩೬೪ ।। </div>
			<div class="verse">ನ ಚೇದರ್ಥಸಜಾತೀಯಂ ಸರ್ವಾರ್ಥಗ್ರಹಣಂ ಭವೇತ್ ।।<br />ಏಕೈಕಸ್ಯೇನ್ದ್ರಿಯಸ್ತೇಹ, ಮನೋಬುದ್ಧ್ಯೋರ್ಯಥಾ ತಥಾ ।। ೩೬೫ ।। </div>
			<div class="verse">ಸರ್ವಭೂತಾತ್ಮಕತ್ವಾತ್ತು ಸರ್ವಾರ್ಥಗ್ರಹಣಂ ತಯೋಃ ।।<br />ಮನೋಬುದ್ಧ್ಯೋರಿತಿ ಜ್ಞೇಯಮನ್ಯಥಾ ತದಸಂಭವಾತ್ ।। ೩೬೬ ।। </div>
			<div class="verse">ತ್ವಗಾದಿಜ್ಞಾನಶಕ್ತೀನಾಂ ಬುದ್ಧಿಃ ಸಾಮಾನ್ಯಮುಚ್ಯತೇ ।। <br />ಪ್ರಾಣ ಏವ ಕ್ರಿಯಾಶಕ್ತಿಸಾಮಾನ್ಯಂ ತದ್ವದುಚ್ಯತೇ ।। ೩೬೭ ।।</div>
			<div class="verse">ಶಬ್ದಾದಿಭೋಗಸಿದ್ಧ್ಯರ್ಥೇ ಶ್ರೋತ್ರಾದ್ಯಾ ಜ್ಞಾನಶಕ್ತಯಃ ।।<br />ತದ್ವತ್ಕರ್ಮೋಪಭೋಗಾರ್ಥಂ ವಾಗಾದ್ಯಾಃ ಕರ್ಮಶಕ್ತಯಃ ।। ೩೬೮ ।। </div>
			<div class="verse">ಯಥೋಕ್ತಶಕ್ತಿವಿಕ್ಷೇಪೋ ಮನೋಬುದ್ಧಿಪುರಃಸರಃ ।।<br />ಸಂಕಲ್ಪಾಧ್ಯವಸಾಯಾಭ್ಯಾಂ ತಯೋರ್ಭೇದೋಽಪಿ ಚ ದ್ವಿಧಾ ।। ೩೬೯ ।।</div>
			<div class="verse">ಯೋಗ್ಯೋನ್ದ್ರಿಯಸ್ಯ ಯಾ ಯಸ್ಯ ತತೋಽನ್ಯತ್ರಾಪಿ ಲಕ್ಷಿತಾ ।।<br />ವೃತ್ತಿಸ್ತಸ್ಯೈವ ಸಾ ಜ್ಞೇಯಾ ನ ಸ್ವಭಾವವಿಪರ್ಯಯಃ ।। ೩೭೦ ।। </div>
			<div class="verse">ಏವಂ ಜ್ಞಾನಕ್ರಿಯಾಶಕ್ತಿವಿಕ್ಷೇಪಾಜ್ಜಗದಾತ್ಮನಃ ।।<br />ಕರಣಾಯತನತ್ವಾಯ ದೇಹಾವಿರ್ಭೂತಿರಾತ್ಮನಃ ।। ೩೭೧ ।। </div>
			<div class="verse">ಏವಂ ಚ ಸತಿ ಯದ್ಯಸ್ಮಾತ್ಕಾರ್ಯಮಾವಿರಭೂತ್ಪುರಾ ।।<br />ತತ್ತು ತತ್ರೈವ ವಿಲಯಂ ಕಾರ್ಯಮೇತಿ ಸ್ವಕಾರಣೇ ।। ೩೭೨ ।।</div>
			<div class="verse">ಮೂಲಕಾರಣ ಏವೈಷಾಂ ವಿಲಯೋ ಭವೇತ್ ।।<br />ತತ್ಕಾರಣತ್ವಾತ್ಕಾರ್ಯಾಣಾಂ ನ ತು ಕಾರ್ಯಾನ್ತರೇ ಲಯಃ ।। ೩೭೩ ।। </div>
			<div class="verse">ಪಿಣ್ಡಾದಿಷ್ವೇವ ಪ್ರಾತ್ಯಕ್ಷ್ಯಾದ್ದಟಾದೀನಾಂ ಲಯಾದಿಯಮ್ ।।<br />ಭ್ರಾನ್ತಿಃ ಪೂರ್ವೇಷು ಕಾರ್ಯೇಷು ಲಯೋಽಯಮಿತಿ ಮೋಹತಃ ।। ೩೭೪ ।।</div>
			<div class="verse">ಏವಂ ತ್ವಗಾದಿವಾಚ್ಯಾಸು ಸ್ಪರ್ಶಾದೀನಾಂ ಯಥಾಯಥಮ್ ।।<br />ಸ್ಪರ್ಶಾದಿಮಾತ್ರಾಸು ಲಯಸ್ತಾಸಾಮಪಿ ಲಯಸ್ತಥಾ ।। ೩೭೫ ।। </div>
			<div class="verse">ಮನೋವಿಷಯಸಾಮಾನ್ಯೇ ತಸ್ಯಾಪಿ ಪ್ರಲಯೋ ಧಿಯಃ ।।<br />ಸ್ವಗೋಚರೈಕಸಾಮಾನ್ಯೇ ಸರಿತಾಂ ಸಾಗರೇ ಯಥಾ ।। ೩೭೬ ।। </div>
			<div class="verse">ಬುದ್ಧೇರ್ವಿಷಯವಿಜ್ಞಾನಸಾಮಾನ್ಯಮಪಿ ಚಾಽಽತ್ಮನಿ ।।<br />ಪರಸ್ಮಿಲ್ಲ಼ಯವಿಕ್ಷೇಪರಹಿತೇಽಪರಿಣಾಮಿನಿ ।। ೩೭೭ ।। </div>
			<div class="verse">ವದನಾದಿಸ್ವಸಾಮಾನ್ಯವಿಷಯೇಷು ತಥಾ ಲಯಃ ।।<br />ಕರ್ಮೇನ್ದ್ರಿಯಾಣಾಂ ಸರ್ವೇಷಾಂ ತತ್ಸಾಮಾನ್ಯೇಷು ಪಞ್ಚಸು ।। ೩೭೮ ।। </div>
			<div class="verse">ಪರಿಸ್ಪನ್ದಃ ಪ್ರಕಾಶಶ್ಚ ಜ್ಞಾನಶಕ್ತಿಷು ವಿದ್ಯತೇ ।।<br />ಕೇವಲಸ್ತು ಪರಿಸ್ಪನ್ದಃ ಕರ್ಮಶಕ್ತಿಷು ನಿಷ್ಪ್ರಭಃ ।। ೩೭೯ ।। </div>
			<div class="verse">ಸರ್ವೋಽಪ್ಯೇಷ ಪರಿಸ್ಪನ್ದೋ ಬುದ್ಧೀನ್ದ್ರಿಯಸಮಾಶ್ರಯಃ ।।<br />ಪ್ರಾಣಾತ್ಮಕ ಇತಿ ಜ್ಞೇಯೋ ಹನ್ತಾಸ್ಯೈವೇತಿ ಚ ಶ್ರುತೇಃ ।। ೩೮೦ ।। </div>
			<div class="verse">ಪಡ್ವೀಶಶಙ್ಕುದೃಷ್ಟಾನ್ತಾತ್ಪ್ರಾಣಸ್ಯೈವ ತು ಶಕ್ತಯಃ ।।<br />ಕರ್ಮೇನ್ದ್ರಿಯಾಣಿ ಸರ್ವಾಣಿ ತಥಾ ಬುದ್ಧೀನ್ದ್ರಿಯಾಣ್ಯಪಿ ।। ೩೮೧ ।। </div>
			<div class="verse">ಆಪೀತಕರಣಗ್ರಾಮೇ ಪುಂಸಿ ಸ್ವಾತ್ಮನ್ಯವಸ್ಥಿತೇ ।।<br />ತಥಾ ಪ್ರಾಣಾಗ್ನಯಃ ಶುದ್ಧಾ ಜಾಗ್ರತೀತಿ ಶ್ರುತೇರ್ವಚಃ ।। ೩೮೨ ।। </div>
			<div class="verse">ಸಹೈವ ಕರ್ಮಶಕ್ತ್ಯಾಽತೋ ಜ್ಞಾನಶಕ್ತಿರ್ವಿಲೀಯತೇ ।।<br />ಪ್ರಾಣಾತ್ಮನಿ ಶ್ರುತಿಶ್ಚಾಽಽಹ ಕಸ್ಮಿನ್ನಿತಿ ಚ ಸಾದರಾ ।। ೩೮೩ ।। </div>
			<div class="verse">ಸಾಧಾರಣೋಽಯಂ ವಿಲಯಃ ಸಮಾನಾನ್ತೋಽಭಿಧೀಯತೇ ।।<br />ಸ್ವಹೇತುಮಾತ್ರಸಂಸರ್ಗಾನ್ನಾಯಮಾತ್ಯನ್ತಿಕೋ ಲಯಃ ।। ೩೮೪ ।।</div>
			<div class="verse">ಜ್ಞಾನಶಕ್ತಿಕ್ರಿಯಾಶಕ್ತಿವಿಭುತ್ವಾತ್ಪರಮಕ್ಷರಮ್ ।।<br />ವ್ಯುಹ್ಯಾಽಽತ್ಮಾನಂ ಜಗತ್ತ್ವೇನ ಸ್ವಾತ್ಮನ್ಯೇವ ಸಮೂಹತಿ ।। ೩೮೫ ।। </div>
			<div class="verse">ನಿರುಹ್ಯೇತಿ ತಥಾ ಶ್ರುತ್ಯಾ ಕಾರಣಾತ್ಮಾಽಭಿಧೀಯತೇ ।।<br />ಅತ್ಯಕ್ರಾಮದಿತಿ ತ್ವಸ್ಯ ನಿರ್ಬೀಜಾವಸ್ಥತೋಚ್ಯತೇ ।। ೩೮೬ ।। </div>
			<div class="verse">ಯತ ಏವಮತೋಽಶೇಷಜ್ಞಾನಶಕ್ತಿಲಯಾತ್ಪರಮ್ ।।<br />ಸರ್ವಕಾರ್ಯೋಪಸಂಹಾರೀ ಪ್ರಾಣ ಏಕೋಽವತಿಷ್ಠತೇ ।। ೩೮೭ ।। </div>
			<div class="verse">ಪ್ರಾಣೋಽಪಾನೇ ತಥಾಽಪಾನೋ ವ್ಯಾನಾತ್ಮನಿ ವಿಲೀಯತೇ ।। <br />ವ್ಯಾನೋಽಪ್ಯುದಾನಮಪ್ಯೇತಿ ಹ್ಯುದಾನೋಽಪಿ ಸಮಾನಗಃ ।। ೩೮೮ ।। </div>
			<div class="verse">ಕಾರಣಾತ್ಮೈವ ಜಗತಃ ಸಮಾನೋಕ್ತ್ಯಾಽಭಿಧೀಯತೇ ।।<br />ಸರ್ವಸಾಧಾರಣಃ ಸೋಽಯಂ ಪ್ರಾಕೃತಃ ಪ್ರಲಯೋ ಮತಃ ।। ೩೮೯ ।। </div>
			<div class="verse">ಪ್ರಜ್ಞಾನಘನತಾಽಪ್ಯಸ್ಯ ನ ಬುದ್ಧಿಪ್ರಜ್ಞಯೋಚ್ಯತೇ ।।<br />ಪ್ರತ್ಯಕ್ಪ್ರಜ್ಞೋತ್ಥಿತಾಭಾಸಸಂಬನ್ಧಾತ್ಪ್ರಾಜ್ಞ ಉಚ್ಯತೇ ।। ೩೯೦ ।। </div>
			<div class="verse">ಯನ್ನಿಮಿತ್ತಂ ಪ್ರಮಾಣಾನಿ ಪ್ರಾಮಾಣ್ಯಮಿಹ ಬಿಭ್ರತಿ ।।<br />ತದವಿಜ್ಞಾತಯಾಥಾತ್ಮ್ಯಮೇತತ್ಕಾರಣಮುಚ್ಯತೇ ।। ೩೯೧ ।। </div>
			<div class="verse">ಯಸ್ಮಿಞ್ಜ್ಞಾತೇ ಭವೇಜ್ಜ್ಞಾತಂ ಜಗದೇತಚ್ಚರಾಚರಮ್ ।।<br />ಅಜ್ಞಾತೇ ಚ ತಥಾಽಜ್ಞಾತಮೇತದೇವ ತದುಚ್ಯತೇ ।। ೩೯೨ ।।</div>
			<div class="verse">ನನ್ವಿಹ ಪ್ರಲಯಃ ಶ್ರುತ್ಯಾ ವಿಷಯಸ್ಯೈವ ಭಣ್ಯತೇ ।।<br />ಕರಣಸ್ಯ ತು ನೈವೋಕ್ತಸ್ತತ್ಕಸ್ಮಾದಿತಿ ಭಣ್ಯತೇ ।। ೩೯೩ ।। </div>
			<div class="verse">ಸ್ವಗೋಚರಸಜಾತೀಯಂ ಕರಣಂ ಮನ್ಯತೇ ಶ್ರುತಿಃ ।।<br />ವಿಷಯಸ್ಯ ಲಯೋಕ್ತ್ಯಾಽನ್ತಃಕರಣಪ್ರಲಯೋಕ್ತತಾ ।। ೩೯೪ ।। </div>
			<div class="verse">ಏವಂ ಮನ್ತವ್ಯ ಆತ್ಮಾಽಯಂ ತರ್ಕತಃ ಪ್ರಾಗ್ಯಥೋದಿತಃ ।।<br />ದುನ್ದುಭ್ಯಾದ್ಯುಕ್ತದೃಷ್ಟಾನ್ತನ್ಯಾಯಮರ್ಗೇಣ ಯತ್ನತಃ ।। ೩೯೫ ।। </div>
			<div class="verse">ಆತ್ಮಸಾಮಾನ್ಯಸಂಭೂತಿಲಯಹೇತುಸಮಾಶ್ರಯಾತ್ ।।<br />ಆತ್ಮೈವ ಸರ್ವಮಿತ್ಯೇಷ ಪ್ರತಿಜ್ಞಾರ್ಥಃ ಸಮರ್ಥಿತಃ ।। ೩೯೬ ।। </div>
			<div class="verse">ಸ್ವಾಭಾವಿಕೋಽಯಂ ಪ್ರಲಯ ಇತಿ ಪೌರಾಣಿಕಾ ಜಗುಃ ।। <br />ಬುದ್ಧಿಪೂರ್ವಸ್ತು ವಿಲಯಃ ಸಮ್ಯಗ್ಜ್ಞಾನೈಕಪೂರ್ವಕಃ ।। ೩೯೭ ।। </div>
			<div class="verse">ಶಕ್ತಿಮಾತ್ರಾತ್ಮನಾ ಸ್ಥಾನಂ ಕಾರ್ಯಾಣಾಂ ಯತ್ಸ್ವಕಾರಣೇ ।।<br />ಇತ್ಯನಾತ್ಯನ್ತಿಕಲಯೋ ಭೂಯೋಜನ್ಮಕೃತಕ್ಷಣಃ ।। ೩೯೮ ।। </div>
			<div class="verse">ಅತೀತಾನಾಗತೇಹತ್ಯಜನ್ಮನಾಶಾದಿಹೇತುನುತ್ ।।<br />ಯಸ್ತು ಧೀಪೂರ್ವಕೋ ಧ್ವಂಸಸ್ತದರ್ಥೇಯಂ ಪರಾ ಶ್ರುತಿಃ ।। ೩೯೯ ।। </div>
			<div class="verse">ಯಥೋಕ್ತವಸ್ತುಸಿದ್ಧ್ಯರ್ಥಂ ದೃಷ್ಟಾನ್ತೋಽಯಮಿಹೋಚ್ಯತೇ ।।<br />ಯಥಾ ಸೈನ್ಧವಖಿಲ್ಯೋಽಸ್ತಃ ಸ್ವಯೋನಾವುದಧಾವಿಹ ।। ೪೦೦ ।। </div>
			<div class="verse">ಕಠಿನೋದಕವಿಲಯಮನು ಖಿಲ್ಯೋ ವಿಲೀಯತೇ ।।<br />ವಿಲೀನಸ್ಯಾದ್ಭ್ಯ ಉದ್ಧತ್ಯ ಗ್ರಹಣಾಯ ನ ಕಶ್ಚನ ।। ೪೦೧ ।। </div>
			<div class="verse">ನಿಪುಣೋಽಪಿ ನರಃ ಶಕ್ತಃ ಖಿಲ್ಯರೂಪೇಣ ಪೂರ್ವವತ್ ।।<br />ಸಾಮದ್ರರೂಪಾನ್ನಾನ್ಯೇನ ಗ್ರಹೀತುಂ ಕಶ್ಚನ ಕ್ಷಮಃ ।। ೪೦೨ ।। </div>
			<div class="verse">ಆದದೀತ ಸಮುದ್ರಾಮ್ಭಸ್ತಂ ಜಿಘೃಕ್ಷುರ್ಯತೋ ಯತಃ ।।<br />ತತಸ್ತತಸ್ತಲ್ಲವಣಂ ವೇತ್ತಿ ಖಿಲ್ಯಂ ನ ಕುತ್ರಚಿತ್ ।। ೪೦೩ ।। </div>
			<div class="verse">ಸಾಮುದ್ರಮಮ್ಭಃ ಖಿಲ್ಯತ್ವಂ ಯಾತಿ ಭಾನುವಿಪಾಕತಃ ।।<br />ಸಿನ್ಧೋರಾಯಾತಃ ಸ ಯತಸ್ತಸ್ಮಾತ್ಸೈನ್ಧವ ಉಚ್ಯತೇ ।। ೪೦೪ ।। </div>
			<div class="verse">ಅಸಂಭಿನ್ನಸ್ವಾವಯವಃ ಖಿಲ್ಯಃ ಸೋಽಥ ನಿಗದ್ಯತೇ ।।<br />ಸೋಽಯಂ ಸೈನ್ಧವಖಿಲ್ಯೋಽಸ್ತೋ ಯಥೈವೇಹ ಮಹೋದಧೌ ।। ೪೦೫ ।। </div>
			<div class="verse">ತೇಜೋ ವಿರೋಧಿನೀಂ ಪ್ರಾಪ್ಯ ಪ್ರಕೃತಿಂ ವಿಜಹಾತ್ಯಥ ।।<br />ತೇಜೋವಿಯೋಗಾತ್ಕಾಠಿನ್ಯಂ ಧ್ವಸ್ತೀ ಭವತಿ ತದ್ಧನಮ್ ।। ೪೦೬ ।। </div>
			<div class="verse">ಕಾಠಿನ್ಯಕಾರಣಧ್ವಸ್ತೌ ಖಿಲ್ಯಸ್ಯೇಹ ಮಹೋದಧೌ ।।<br />ಕಠಿನೋದಕವಿಧ್ವಂಸಮನು ಖಿಲ್ಯೋ ವಿಲೀಯತೇ ।। ೪೦೭ ।। </div>
			<div class="verse">ಯದೇವಾಕೃತ್ರಿಮಂ ರೂಪಂ ತದೇವಾಸ್ಯಾವಶಿಷ್ಯತೇ ।।<br />ತೇಜೋವಯವಸಂಬನ್ಧಸಮುತ್ಥಂ ವಿನಿವರ್ತತೇ ।। ೪೦೮ ।। </div>
			<div class="verse">ತೇಜಆದ್ಯಭಿಸಂಬನ್ಧಃ ಕಾರಣಂ ಖಿಲ್ಯರೂಪಿಣಃ ।।<br />ತದ್ಭಾವಭಾವತಸ್ತಸ್ಯ ತದ್ಧ್ವಸ್ತೌ ಧ್ವಂಸತಸ್ತಥಾ ।। ೪೦೯ ।।</div>
			<div class="verse">ಏವಂ ವಾ ಅರ ಇತ್ಯಸ್ಯ ಕಾರ್ಯಕಾರಣರೂಪತಃ ।।<br />ಪ್ರತೀಚೋ ವಾಸ್ತವಂ ವೃತ್ತಂ ವಿರುದ್ಧಮಭಿಧೀಯತೇ ।। ೪೧೦ ।। </div>
			<div class="verse">ಅವ್ಯಾವೃತ್ತಾನನುಗತಬ್ರಹ್ಮತ್ವಪ್ರತಿಪತ್ತಯೇ ।।<br />ಮಹದಿತ್ಯಭಿಧಾನಂ ಸ್ಯಾತ್ಕೌಟಸ್ಥ್ಯಾರ್ಥಂ ಚ ಭೂತಗೀಃ ।। ೪೧೧ ।। </div>
			<div class="verse">ವಾಸ್ತವಂ ವೃತ್ತಮಾಶ್ರಿತ್ಯ ಪ್ರತೀಚಃ ಪ್ರಾಕ್ಪ್ರಬೋಧತಃ ।।<br />ಸ್ವತಃಸಿದ್ಧಸ್ಯ ವಿಜ್ಞಪ್ತ್ಯೈ ಮಹದಿತ್ಯಾದಿ ಭಣ್ಯತೇ ।। ೪೧೨ ।। </div>
			<div class="verse">ಕಾರಣಸ್ಯ ನಿಷೇಧೋಕ್ತಿರನನ್ತಮಿತಿ ಯದ್ವಚಃ ।।<br />ಅಪಾರಮಿತಿ ಕಾರ್ಯಸ್ಯ, ಪಾರಃ ಕಾರ್ಯಸ್ಯ ಕಾರಣಮ್ ।। ೪೧೩ ।।</div>
			<div class="verse">ಕಾರಣಸ್ಯ ತಥಾ ಕಾರ್ಯಮನ್ತೋಽನಾದೇಃ ಪ್ರಸಿದ್ಧಿತಃ ।।<br />ಜಾತ್ಯನ್ತರನಿಷೇಧಾಯ ವಿಜ್ಞಾನಘನಗೀರಪಿ ।। ೪೧೪ ।।</div>
			<div class="verse">ಕ್ಷೇತ್ರಜ್ಞಾಕಾಶಯೋರೇವಂ ಕಾರ್ಯಕಾರಣಸಂಗತಿಃ ।।<br />ಅಬ್ಧಿಸ್ಥಾನೀಯಮೈಕಾತ್ಮ್ಯಂ ಪ್ರಾಪ್ಯೋಕ್ತೇರ್ವಿನಿವರ್ತತೇ ।। ೪೧೫ ।। </div>
			<div class="verse">ಕಾರ್ಯಕಾರಣವಿಧ್ವಸ್ತೌ ಬ್ರಹ್ಮೈಕಾತ್ಮ್ಯಪ್ರಬೋಧತಃ ।।<br />ನ ವಿಶೇಷಾತ್ಮಲಾಭೋಽಸ್ತಿ ಖಿಲ್ಯಸ್ಯೇವ ಮಹೋದಧೌ ।। ೪೧೬ ।। </div>
			<div class="verse">ತೇಜಃಸಂಬನ್ಧಮಾಸಾದ್ಯ ಯಥಾಽಮ್ಭಃ ಖಿಲ್ಯತಾಮಗಾತ್ ।।<br />ತಥೈವಾಜ್ಞಾನಭೂತೇಭ್ಯಃ ಪರಃ ಕ್ಷೇತ್ರಜ್ಞತಾಂ ಯಯೌ ।। ೪೧೭ ।।</div>
			<div class="verse">ಕಾರ್ಯಾತ್ಮಾಽಪಚಯಂ ಗಚ್ಛನ್ಯತ್ರ ನಿಷ್ಠಾಂ ನಿಗಚ್ಛತಿ ।।<br />ತಾನಿ ಭೂತಾನ್ಯವಿದ್ಯೇತೇ ಪ್ರಾಹುಸ್ತ್ರಯ್ಯನ್ತನಿಷ್ಠಿತಾಃ ।। ೪೧೮ ।।  </div>
			<div class="verse">ಪರಃ ಕಾರಣಕಾರ್ಯೇಭ್ಯ ಆತ್ಮಾ ಪೂರ್ಣತ್ವಕಾರಣಾತ್ ।।<br />ಏತೇಭ್ಯೋಽವಿದ್ಯಾಭೂತೇಭ್ಯಃ ಕಾರ್ಯಕಾರಣತಾಮಗಾತ್ ।। ೪೧೯ ।। </div>
			<div class="verse">ಯತೋಽವಿದ್ಯೈವ ತದ್ಧೇತುಸ್ತದುಚ್ಛಿತ್ತಾವತೋ ನ ಸನ್ ।।<br />ಕಾರ್ಯಕಾರಣಭೇದೋಽಯಂ ಬ್ರಹ್ಮಾಸ್ಮೀತಿಪ್ರಬೋಧತಃ ।। ೪೨೦ ।। </div>
			<div class="verse">ತಸ್ಮಿನ್ಧ್ವಸ್ತೇಽಥ ಸಂಬೋಧಾತ್ಕೇವಲೈಕಾತ್ಮ್ಯಶೇಷತಃ ।।<br />ವಿೇಶೇಷಸಂಜ್ಞಾ ನಾಸ್ತ್ಯಸ್ಯ ಪೂರ್ಣಪ್ರಜ್ಞಪ್ತಿಮಾತ್ರತಃ ।। ೪೨೧ ।। </div>
			<div class="verse">ಅವಿಚಾರಿತಸಿದ್ಧೀನಿ ಯಾನ್ಯವಿದ್ಯೇತ್ಯವಾದಿಷಮ್ ।।<br />ಏತೇಭ್ಯೋ ಹೇತುಭೂತೇಭ್ಯೋ ಭೂತೇಭ್ಯೋಽಕಾರ್ಯಕಾರಣಃ ।। ೪೨೨ ।।</div>
			<div class="verse">ಕಾರ್ಯಕಾರಣವದ್ರೂಪಂ ಸಮುತ್ಥಾಯೇತಿ ಶಬ್ದ್ಯತೇ ।।<br />ಅವಿದ್ಯಾಸಂಗತೇರಸ್ಯ ಜಾಯತೇಽನೇಕರೂಪವಾನ್ ।। ೪೨೩ ।। </div>
			<div class="verse">ಚೇತನಾಚೇತನಾಭಾಸ ಆತ್ಮಾನಾತ್ಮತ್ವಲಕ್ಷಣಃ ।।<br />ಕಾರ್ಯಕಾರಣರೂಪೇಣ ಮಿಥೋಪೇಕ್ಷಾಶ್ರಯಂ ತಮಃ ।। ೪೨೪ ।। </div>
			<div class="verse">ಕಾರ್ಯಕಾರಣತಾಂ ಯಾತ ಆತ್ಮಾಽಪ್ಯೇವಂ ತಮೋವಶಾತ್ ।।<br />ಸ್ವಾಭಾಸೈರ್ಬಹುತಾಮೇತಿ ಮನೋಬುದ್ಧ್ಯಾದ್ಯುಪಾಧಿಭಿಃ ।। ೪೨೫ ।। </div>
			<div class="verse">ತಮೋಹೇತು ಸಮುತ್ಥಾನಂ ನ ವೇದ್ಮೀತ್ಯಗ್ರಹಾತ್ಮಕಮ್ ।।<br />ಮಿಥ್ಯಾಜ್ಞಾನಂ ತಮಃ ಕುರ್ವದೀದೃಗೇವ ಕರೋತಿ ತತ್ ।। ೪೨೬ ।। </div>
			<div class="verse">ಅವಿದ್ಯಾಕಾರ್ಯಬುದ್ಧಿಸ್ಥಪ್ರತ್ಯಗಾಭಾಸರೂಪವತ್ ।। <br />ಬೋದ್ಧೇತ್ಯಾದಿಸಮುತ್ಥಾನಂ ಭಣ್ಯತೇ ಪರಮಾತ್ಮನಃ ।। ೪೨೭ ।। </div>
			<div class="verse">ಶ್ರೋತಾ ಸ್ಪ್ರಷ್ಟೇತಿರೂಪಃ ಸ್ಯಾತ್ತಥೈವೇನ್ದ್ರಿಯವೃತ್ತಿಭಿಃ ।।<br />ದುಃಖೀ ಗೌರೋ ದ್ವಿಜಶ್ಚೇತಿ ಶರೀರೋತ್ಥಾನತಃ ಪರಃ ।। ೪೨೮ ।। </div>
			<div class="verse">ಧನೀ ಗೋಮಾನ್ದರಿದ್ರೋ ವಾ ಧನಾದ್ಯರ್ಥಾತ್ಮಸಂಗತೇಃ ।।<br />ಅತದ್ವಾನಪಿ ಸಂಮೋಹಾದ್ಯಥೋಕ್ತಾತ್ಮಕತಾಮಗಾತ್ ।। ೪೨೯ ।। </div>
			<div class="verse">ಪ್ರತ್ಯಗ್ಯಾಥಾತ್ಮ್ಯಮೋಹೋತ್ಥಾ ವಿರಿಞ್ಚೋಪಕ್ರಮಾ ಮೃಷಾ ।। <br />ಕ್ಷೇತ್ರಕ್ಷೇತ್ರಜ್ಞಭೇದೇನ ಹ್ಯಾ ಸ್ಥಾಣೋರುತ್ಥಿತಿರ್ದೃಶೇಃ ।। ೪೩೦ ।। </div>
			<div class="verse">ಯಥಾವಸ್ತು ಯದಾ ಬೋಧೋ ವೇದಾನ್ತೋಕ್ತಿಶ್ರುತೇರ್ಭವೇತ್ ।।<br />ತದಾ ನಶ್ಯನ್ತಿ ಭೂತಾನಿ ಯೇಭ್ಯಃ ಕ್ಷೇತ್ರಜ್ಞತಾಂ ಗತಃ ।। ೪೩೧ ।। </div>
			<div class="verse">ಸ್ವರೂಪಲಾಭಮಾತ್ರೇಣ ಸಮ್ಯಗ್ಬೋಧೋಽಖಿಲಂ ತಮಃ ।।<br />ಯತೋ ಹನ್ತಿ ತತೋ ನಾಸಾವಭ್ಯಾಸಂ ಪ್ರತಿ ವೀಕ್ಷತೇ ।। ೪೩೨ ।। </div>
			<div class="verse">ವ್ಯಙ್ಗ್ಯೇಷ್ವರ್ಥೇಷು ನಾಽಽವೃತ್ತ್ಯಾ ವ್ಯಞ್ಜಕೋ ಹನ್ತಿ ತತ್ತಮಃ ।।<br />ವ್ಯಞ್ಜಕಸ್ಯ ಸ್ವಭಾವೋಽಯಂ ನ ಪ್ರಯೋಗಮಪೇಕ್ಷತೇ ।। ೪೩೩ ।। </div>
			<div class="verse">ಮೋಹತತ್ಕಾರ್ಯನೀಡೋ ಯಸ್ತಸ್ಯಾಜ್ಞಾನಸಮನ್ವಯಾತ್ ।।<br />ಪ್ರತ್ಯಗಾತ್ಮಾಽಪಿ ತದ್ಬ್ರಹ್ಮ ಪರೋಕ್ಷಮಭವನ್ಮೃಪಾ ।। ೪೩೪ ।। </div>
			<div class="verse">ತದ್ವದದ್ವಯತತ್ತ್ವೋಽಪಿ ತದಸಂಬೋಧಹೇತುತಃ ।।<br />ಆತ್ಮಾ ಸಂಸಾರಿತಾಂ ಯಾತೋ ಯಥಾ ಕಾರ್ಪ್ಣ್ಯಂ ವಿಯತ್ತಥಾ ।। ೪೩೫ ।। </div>
			<div class="verse">ಆತ್ಮನೋ ಬ್ರಹ್ಮತಾ ಯಸ್ಮಾದ್ಬ್ರಹ್ಮಣೋಽಪ್ಯಾತ್ಮತಾ ಸ್ವತಃ ।।<br />ತಮೋಮಾತ್ರಾನ್ತರಾಯತ್ವಾತ್ತದ್ಧ್ವಸ್ತ್ರಾವೇವ ಸಾಽಽಪ್ಯತೇ ।। ೪೩೬ ।। </div>
			<div class="verse">ಸರ್ವಮಾತ್ಮೇತಿಸಮ್ಯಗ್ಧೀಜನ್ಮನೈವಾಖಿಲಂ ತಮಃ ।।<br />ಧ್ವಂಸಮೇತಿ ತತಃ ಸಂಜ್ಞಾ ನಾವಿದ್ಯೋತ್ಥಾಽವಶಿಷ್ಯತೇ ।। ೪೩೭ ।। </div>
			<div class="verse">ಸದೋತ್ಪನ್ನಾಽಽತ್ಮನಿ ಮಿತಿರುತ್ಪಾದ್ಯಾಽಕಾರಣಾದಿಧೀಃ ।।<br />ಕಾರಣಾದಿಧಿಯಃ ಪೂರ್ವಂ ಪ್ರತೀಚಿ ಬ್ರಹ್ಮಧೀಸ್ತತಃ ।। ೪೩೮ ।। </div>
			<div class="verse">ಅಪಾಸ್ತಾಶೇಷಭೇದಸ್ಯ ಯದ್ರೂಪಂ ಭೇದವದ್ಗತಮ್ ।।<br />ತಜ್ಜ್ಞಾನೇನೈವ ತಜ್ಜ್ಞಾತಂ ತದನ್ಯಾನವಶೇಷತಃ ।। ೪೩೯ ।। </div>
			<div class="verse">ಅಹೇತುಫಲರೂಪೇಣ ಪ್ರತೀಚಾ ತದ್ವಿಲಕ್ಷಣಮ್ ।।<br />ಕಾರ್ಯಕಾರಣವಜ್ಜಗ್ಧ್ವಾ ದ್ರಷ್ಟೈವೈಕೋಽವಶಿಷ್ಯತೇ ।। ೪೪೦ ।। </div>
			<div class="verse">ಪ್ರತ್ಯಙ್ಭಾತ್ರೇಕ್ಷಣಾದಾತ್ಮಮೋಹತಜ್ಜನಿರಾಕೃತೇಃ ।।<br />ಅಸಂಭವಾದ್ದ್ವಿತೀಯಸ್ಯ ಸ್ಯಾಮಪೂರ್ವಾದಿಮಾನಹಮ್ ।। ೪೪೧ ।। </div>
			<div class="verse">ವ್ಯಪೇತತಮಸಸ್ತತ್ತ್ವಮಾಗಮಾಪಾಯಸಾಕ್ಷಿಣಃ ।।<br />ಜ್ಞಾನೇನ ಗಮ್ಯತೇ ಸಾಕ್ಷಾತ್ತಾವನ್ಮಾತ್ರಾನುರೋಧಿನಾ ।। ೪೪೨ ।। </div>
			<div class="verse">ದೃಷ್ಟಿಮಾತ್ರಾತ್ಮಯಾಥಾತ್ಮ್ಯಾತ್ಕಾರ್ಯಕಾರಣವಸ್ತುನಃ ।।<br />ನಾಜ್ಞಾತಂ ಕಿಂಚಿದಪ್ಯಸ್ತಿ ನಾನಪಾಸ್ತ್ರಂ ತಮೋಽಪ್ಯತಃ ।। ೪೪೩ ।। </div>
			<div class="verse">ಕ್ಷೇತ್ರಜ್ಞೇಶ್ವರಭೇದೇನ ಸಂಜ್ಞಾ ನೈವೇಹ ವಿದ್ಯತೇ ।।<br />ತದ್ಧೇತೌ ತಮಸಿ ಧ್ವಸ್ತೇ ಕುತಃ ಸಂಜ್ಞಾಽನಿಮಿತ್ತತಃ ।। ೪೪೪ ।। </div>
			<div class="verse">ಸಂಜ್ಞಾ ಪ್ರೇತ್ಯಾಽಽತ್ಮನೋ ನಾಸ್ತೀತ್ಯೇತಚ್ಛ್ರುತ್ವಾ ತ್ವಚೂಚುದತ್ ।।<br />ಶಙ್ಕಮಾನಾಽಽತ್ಮನೋ ನಾಶಂ ಮೈತ್ರೇಯೀ ಪತಿಮಾದರಾತ್ ।। ೪೪೫ ।।</div>
			<div class="verse">ವಿಜ್ಞಾನೈಕಘನೋಕ್ತ್ಯಾ ಚ ನಿಃಸಂಜ್ಞವಚಸಾ ತಥಾ ।। <br />ಉಕ್ತ್ಯೋರ್ಮಿಥೋವಿರುದ್ಧತ್ವಾದಾತ್ಮಾ ಮೋಮುಹ್ಯತೇ ಮಮ ।। ೪೪೬ ।। </div>
			<div class="verse">ಅವಿರುದ್ಧಂ ಸುವಿಸ್ಪಷ್ಟಂ ಮಯಾ ತುಭ್ಯಂ ಪ್ರಭಾಷಿತಮ್ ।।<br />ಸ್ವಾಪರಾಧಾತ್ತು ಮದ್ವಾಕ್ಯಂ ವಿರುದ್ಧಾರ್ಥಂ ತ್ವಮೀಕ್ಷಸೇ ।। ೪೪೭ ।। </div>
			<div class="verse">ವಿಜ್ಞಾನೈಕಘನೋಕ್ತ್ಯಾಽಹಂ ಕೃತ್ಸ್ನೈಕಾತ್ಮ್ಯಂ ತವಾಬ್ರುವಮ್ ।।<br />ಸಂಜ್ಞಾನಾಶೇನ ಚಾವಿದ್ಯಾಹೇತೂತ್ಥಾಪಹ್ನುತಿಂ ತಥಾ ।। ೪೪೮ </div>
			<div class="verse">ವಿಶೇಷಸಂಜ್ಞಾ ಯಾಽಸ್ಯಾಭೂದ್ವಿಜ್ಞಾನಾತ್ಮಾದಿಲಕ್ಷಣಾ ।।<br />ಸಮ್ಯಗ್ಧೀಧ್ವಸ್ತಮೋಹಸ್ಯ ಸಾ ಕೃತ್ಸ್ನಾ ವಿನಿವರ್ತತೇ ।। ೪೪೯ ।। </div>
			<div class="verse">ಯತ್ತ್ವಪಾರಮನನ್ತಂ ಚ ವಾಸ್ತವಂ ಜ್ಞಾನಮಾತ್ಮನಃ ।।<br />ಕೂಟಸ್ಥಂ ತತ್ಸ್ವತಃ ಸಿದ್ಧೇಸ್ತತ್ಕಸ್ಮಾದ್ವಿನಿವರ್ತತೇ ।। ೪೫೦ ।। <br />ಇತೀಮಮರ್ಥಂ ಭಾರ್ಯಾಯೈ ಯಾಜ್ಞವಲ್ಕ್ಯೋಽಭ್ಯಭಾಷತ ।। ೪೫೧ ।। </div>
			<div class="verse">ಕಾರ್ಯಕಾರಣನಾಶೇಽಪಿ ಸ್ವತಃಸಿದ್ಧಮನನ್ಯಮಮ್ ।।<br />ಯದ್ವಸ್ತು ತದಲಂ ಸ್ವಾತ್ಮಸಂವಿತ್ತ್ಯೈ ನಿರಪೇಕ್ಷತಃ ।। ೪೫೨ ।। </div>
			<div class="verse">ಯತ್ರಾಜ್ಞಾತಾತ್ಮತತ್ತ್ವಾತ್ಮಾಽವಿದ್ಯಾಸಂವೀತಶೇಮುಷಿಃ ।।<br />ತತ್ರ ಮಿಥ್ಯಾಗ್ರಹಗ್ರಸ್ತೋ ದ್ರಷ್ಟೃದೃಶ್ಯಾದಿಭೇದಧೀಃ  ।। ೪೫೩ ।। </div>
			<div class="verse">ಯತ್ರಾಜ್ಞಾತಾತ್ಮಯಾಥಾತ್ಮ್ಯಸ್ತತ್ತಮೋಪಿಹಿತೇಕ್ಷಣಃ ।।<br />ತತ್ರಾವಿದ್ಯೋತ್ಥಬುದ್ಧ್ಯಾದಿಗುಣಭೂತಾತ್ಮವಿನ್ನರಃ ।। ೪೫೪ ।। </div>
			<div class="verse">ಅವಿದ್ಯಾಮಾತ್ರಶೇಷತ್ವಂ ಜಗತಃ ಪ್ರಾಗವಾದಿಪಮ್ ।।<br />ನರ್ತೇಽವಿದ್ಯಾಂ ಕಾರ್ಯಮಿದಂ ಹೀತಿ ಹೇತಾವತಃ ಪದಮ್ ।। ೪೫೫ ।। </div>
			<div class="verse">ಸತೋಽಭಿವ್ಯಞ್ಜಕಂ ಮಾನಂ ಸ್ವಭಾವೋಽಯಂ ಮಿತೇರ್ಭವೇತ್ ।। <br />ಅವಿದ್ಯಾಯಾಃ ಸ್ವಾಭಾವೋಽಯಂ ಯದಸತ್ಕರಣಂ ಮೃಷಾ ।। ೪೫೬ ।। </div>
			<div class="verse">ಉಕ್ತಹೇತ್ವರ್ಥದೀಪ್ಯೇತದ್ಧೀತಿ ತಸ್ಯ ನಿಪಾತತಃ ।। <br />ದ್ವೀತಂ ದ್ವಿಧೇತಮೇಕಂ ಸತ್ತದ್ಭಾವೋ ದ್ವೈತಮುಚ್ಯತೇ ।। ೪೫೭ ।। </div>
			<div class="verse">ಉಪಮಾರ್ಥ ಇವೇತ್ಯೇತದ್ಭವತೀತಿ ಕ್ರಿಯಾಪದಮ್ ।।<br />ತತ್ರೈವಾವಿದ್ಯಾವಸ್ಥಾಯಾಂ ಸಂಜ್ಞೇಯಂ ಯುಜ್ಯತೇ ಮೃಷಾ ।। ೪೫೮ ।। </div>
			<div class="verse">ನನು ದ್ವೈತಮಿವೇತ್ಯೇತದುಪಮಾನಂ ಕಥಂ ಭವೇತ್ ।।<br />ದ್ವೈತಂ ವಸ್ತು ನ ಚೇದಸ್ತಿ ಸರ್ವಸ್ಯೈಕಾತ್ಮ್ಯಮಾತ್ರತಃ ।। ೪೫೯ ।। </div>
			<div class="verse">ನೈಷ ದೋಷೋ ಯತೋ ದೃಷ್ಟ ಏಕಸ್ಮಿನ್ನಪಿ ವಸ್ತುನಿ ।।<br />ಉಪಮೇಯೋಪಮಾಭಾವೋ ದಿಗ್ಧೀರಿವ ವಿಹಾಯಸಿ ।। ೪೬೦ ।।</div>
			<div class="verse">ರಾಮರಾವಣಯೋರ್ಯುದ್ಧಂ ರಾಮರಾವಣಯೋರಿವ ।।<br />ಯಥಾ ಪ್ರಸಿದ್ಧೋ ಜಗತಿ ತಥೈವೇಹಾಪಿ ಗಮ್ಯತಾಮ್ ।। ೪೬೧ ।। </div>
			<div class="verse">ಅದ್ವೈತಾತ್ಪರಮಾರ್ಥಾದ್ವಾ ಮಾಯಾದ್ವೈತಮಪೀಷ್ಯತೇ ।।<br />ತೇನೋಪಮಾರ್ಥಸಂಸಿದ್ಧೇರ್ಯಥಾ ಸ್ವಪ್ನೇನ್ದ್ರಜಾಲಯೋಃ ।। ೪೬೨ ।। </div>
			<div class="verse">ಮಿಥ್ಯೇವ ಭಾತಿ ಸತ್ಯೋಽಪೀತ್ಯಪಿ ಲೋಕೇಽಭಿಧೀಯತೇ ।।<br />ಮಿಥ್ಯಾಭಾವೋ ನ ನಾಸ್ತೀತಿ ವಕ್ತುಂ ಕಶ್ಚಿದಪಿ ಕ್ಷಮಃ ।। ೪೬೩ ।। </div>
			<div class="verse">ಸಮಸ್ತವ್ಯಸ್ತತಾರೂಪಂ ಯೋ ವಕ್ತೀಹಾಽಽತ್ಮನಃ ಶ್ರುತೇಃ ।।<br />ತತ್ಪಕ್ಷಸ್ಯ ನಿಷೇಧೋಽಯಂ ಯತ್ರ ಹೀತ್ಯಾದಿನೋಚ್ಯತೇ ।। ೪೬೪ ।। </div>
			<div class="verse">ತಸ್ಯಾಮವಿದ್ಯಾವಸ್ಥಾಯಾಂ ಸ್ವಪ್ನಾವಸ್ಥಾಂ ಗತೋ ಯಥಾ ।।<br />ಘ್ರಾತೇತರಃ ಸನ್ನಿತರಂ ಗನ್ಧಂ ಘ್ರಾಣೇನ ಜಿಘ್ರತಿ ।। ೪೬೫ ।। </div>
			<div class="verse">ಘ್ರಾತೃಘ್ರೇಯಾಭಿಸಂಬನ್ಧಾದ್ಧ್ರಾಣಾದ್ಯಾಹೃತಿರಿಷ್ಯತೇ ।। <br />ಜಿಘ್ರತೀತ್ಯಪಿ ನಿರ್ದೇಶಃ ಕ್ರಿಯಾತತ್ಫಲಯೋರ್ಭವೇತ್ ।। ೪೬೬ ।। </div>
			<div class="verse">ಉತ್ತರೇಷ್ವಪಿ ವಾಕ್ಯೇಷು ಯೋಜನೇಯಂ ಯಥೋದಿತಾ ।।<br />ಪ್ರತ್ಯಗಜ್ಞಾನಮಾತ್ರೋತ್ಯಂ ಗ್ರಾಹಕಾದ್ಯತ್ರ ಭಣ್ಯತೇ ।। ೪೬೭ ।। </div>
			<div class="verse">ಕ್ರಿಯಾಕಾರಕಸಂಜ್ಞಾಯಾ ವಿಷಯೋಽಯಂ ಸಮೀರಿತಃ ।।<br />ಅತೋಽವಿದ್ಯಾಸಮುಚ್ಛಿತ್ತಾವಿಯಂ ಸಂಜ್ಞಾ ನಿವರ್ತತೇ ।। ೪೬೮ ।। </div>
			<div class="verse">ವಿಜ್ಞಾನಘನ ಇತ್ಯುಕ್ತೇರ್ವಿಷಯೋಽಯಮಥೋಚ್ಯತೇ ।।<br />ಯತ್ರ ವಾ ಇತಿ ವಾಕ್ಯೇನ ಧ್ವಸ್ತಾವಿದ್ಯೇ ವಿಪಶ್ಚಿತಿ ।। ೪೬೯ ।। <br />ಯತ್ರ ತ್ವಸ್ಯಾಽಽತ್ಮನೋಽಜ್ಞಸ್ಯ ಶಾಸ್ತ್ರಾಚಾರ್ಯಪ್ರಸಾದತಃ ।। ೪೭೦ ।।</div>
			<div class="verse">ಪ್ರತ್ಯಗ್ಯಾಯಾತ್ಮ್ಯವಿಜ್ಞಾನಭಾಸ್ವದ್ಭಾಸ್ಕರದೀಘಿತಿ -<br />ಸಂಪ್ಲುಷ್ಟನಿಖಿಲಾವಿದ್ಯೇ ತತ್ರ ಕಃ ಕೇನ ಕಿಂ ವದ ।।<br />ಜಿಘ್ರೇದೈಕಾತ್ಮ್ಯಮಾತ್ರೇಣ ಸರ್ವಸ್ಯಾಸ್ಯಾಽಽತ್ಮಮಾತ್ರತಃ ।। ೪೭೧ ।। </div>
			<div class="verse">ಷಷ್ಠಗೋಚರವತ್ಸರ್ವಂ ಕಾರ್ಯಕಾರಣವಜ್ಜಗತ್ ।।<br />ಧ್ವಸ್ತಾತ್ಮಾನ್ಧ್ಯಸ್ಯ ವಿದುಷಃ ಸಮ್ಯಗ್ಜ್ಞಾನೋದಯೇ ಭವೇತ್ ।। ೪೭೨ ।। </div>
			<div class="verse">ಅವ್ಯಾವೃತ್ತಾನನುಗತಮತಿಹೇತು ಸದೈಕಲಮ್ ।।<br />ವಿಜ್ಞಾನಘನಮಾನನ್ದಮೈಕಾತ್ಮ್ಯಂ ವ್ಯವತಿಷ್ಠತೇ ।। ೪೭೩ ।। </div>
			<div class="verse">ಗ್ರಾಹಕಾದಿವಿಭಾಗೋಽತ್ರ ನಾಸ್ತಿ ತದ್ಧೇತ್ವಸಂಭವಾತ್ ।।<br />ಚಿನ್ಮಾತ್ರಸ್ಯ ಸ್ವತಃ ಸಿದ್ಧೇರ್ವಿಜ್ಞಾನಘನಗೀರತಃ ।। ೪೭೪ ।। </div>
			<div class="verse">ಆತ್ಮಾವಿದ್ಯಾಮನಾಶ್ರಿತ್ಯ ಕಾರಕತ್ವಂ ನ ಲಭ್ಯತೇ ।।<br />ಕಾರಕಂ ಚಾನಪಾಶ್ರಿತ್ಯ ನ ಕ್ರಿಯೇಹ ಪ್ರಸಿಧ್ಯತಿ ।। ೪೭೫ ।। </div>
			<div class="verse">ಅನ್ತರೇಣ ಕ್ರಿಯಾಂ ತದ್ವತ್ಪಲಂ ನೈವ ಪ್ರಸಿಧ್ಯತಿ ।।<br />ಕಾರಕಾದ್ಯಾತ್ಮನಾ ಸೇಯಮವಿಧೈವ ಪ್ರಕಾಶತೇ ।। ೪೭೬ ।। </div>
			<div class="verse">ಯತ ಏವಮತೋಽವಿದ್ಯಾಸಮುಚ್ಛಿತ್ತಾವಿದಂ ಜಗತ್ ।।<br />ವ್ಯಾಕೃತಾವ್ಯಾಕೃತಂ ಕೃತ್ಸ್ನಮಾತ್ಮತಾಮೇತಿ ಬೋಧತಃ ।। ೪೭೭ ।।</div>
			<div class="verse">ಭೂಯೋಽಪಿ ಲಭತೇ ಸಂಜ್ಞಾಂ ಲೀನಂ ಸತ್ಕಾರಣಾತ್ಮನಿ ।।<br />ಜಗದೇತದ್ಯಥಾ ತದ್ವನ್ನಾವಿದ್ಯಾವಿಲಯೇ ಭವೇತ್ ।। ೪೭೮ ।। </div>
			<div class="verse">ಜ್ಞಾನೋತ್ಪತ್ತೌ ನ ಸಂಜ್ಞಾಽಸ್ತೀತ್ಯಾಸ್ತಾಂ ತಾವದಿಹಾಽಽತ್ಮನಃ ।।<br />ಅಪಿ ಸತ್ಯಾಮವಿದ್ಯಾಯಾಂ ನ ಸಂಜ್ಞಾಽಸ್ತ್ಯಾತ್ಮನೀದೃಶೀ ।। ೪೭೯ ।। </div>
			<div class="verse">ಗ್ರಾಹಕಾದಿ ಜಗತ್ಸರ್ವಂ ಯೇನ ಕೂಟಸ್ಥಸಾಕ್ಷಿಣಾ ।।<br />ಲೋಕಃ ಸರ್ವೋ ವಿಜಾನಾತಿ ಜಾನೀಯಾತ್ಕೇನ ತಂ ವದ ।। ೪೮೦ ।। </div>
			<div class="verse">ಅಚೇತನೇ ಜಗತ್ಯಸ್ಮಿನ್ಸಾಕ್ಷ್ಯೇವೈಕೋಽತ್ರ ಚೇತನಃ ।।<br />ಗ್ರಾಹಕಾದಿರ್ನ ತತ್ರಾಪಿ ಸಾಕ್ಷಿಸಿದ್ಧಾವಪೇಕ್ಷ್ಯತೇ ।। ೪೮೧ ।। </div>
			<div class="verse">ಸಂಜ್ಞೇಯಂ ಕಿಮು ವಿಧ್ವಸ್ತಸಂಸಾರಾನರ್ಥಕಾರಣೇ ।।<br />ಉದಿತೈಕಾತ್ಮ್ಯಯಾಥಾತ್ಮ್ಯಸಮ್ಯಗ್ಜ್ಞಾನದಿವಾಕರೇ ।। ೪೮೨ ।। </div>
			<div class="verse">ಬೋದ್ಧಾರಮಪಿ ಚಾಪೇಕ್ಷ್ಯ ನ ಸಂಜ್ಞಾ ಪ್ರತ್ಯಗಾತ್ಮನಿ ।।<br />ಬೋದ್ಧೃತಜ್ಜ್ಞಾನವಿಪಯೈರ್ನ ಬೋದ್ಧಾ ಗೃಹ್ಯತೇ ಯತಃ ।। ೪೮೩ ।। </div>
			<div class="verse">ಅವಿಚಾರಿತಸಂಸಿದ್ಧಿಃ ಪ್ರಮಾತ್ರಾದಿಸ್ವಲಕ್ಷಣಾ ।।<br />ಸಂಜ್ಞೇಯಂ ಪ್ರಥತೇ ಮೋಹಾನ್ನತ್ವಸೌ ವಸ್ತುನಿಶ್ಚಿತೌ ।। ೪೮೪ ।। </div>
			<div class="verse">ಯತ ಏವಮತಃ ಸಿದ್ಧಂ ದರ್ಶನಂ ಪ್ರತ್ಯಗಾತ್ಮನಃ ।।<br />ಶ್ರುತ್ಯಾದಿಸಾಧನಂ ಸಾಕ್ಷಾತ್ಸರ್ವಮಾತ್ಮೇತ್ಯುದೀರಿತಮ್ ।। ೪೮೫ ।।</div>
			<div class="authorline">ಇತಿ ಶ್ರೀಬೃಹದಾರಣ್ಯಕೋಪನಿಷದ್ಭಾಷ್ಯವಾರ್ತಿಕೇ ದ್ವಿತೀಯಾಧ್ಯಾಯಸ್ಯ ಚತುರ್ಥಂ ಬ್ರಾಹ್ಮಣಮ್  </div>
		</div>
		<div class="section" type="brahmana" id="BRVK_C02_S05">
			<div class="sname">॥ ಪಞ್ಚಮಂ ಬ್ರಾಹ್ಮಣಮ್ ॥</div>
			<div class="verse">ನಮೋಽಸಾಧಾರಣಜ್ಞಾತೃಜ್ಞಾನಜ್ಞೇಯಾತ್ಮಬೋಧಿನೇ ।।<br />ಜಗ್ಧಾಶೇಷಮಹಾವಿದ್ಯಾತಜ್ಜಾನಾರ್ಥಾಯ ವಿಷ್ಣವೇ ।। ೧ ।। </div>
			<div class="verse">ಪ್ರತ್ಯಗ್ಧ್ವಾನ್ತಸಮುಚ್ಛೇದಿ ಜ್ಞಾನಮೈಕಾತ್ಮ್ಯನಿಷ್ಠಿತಮ್ ।।<br />ಸಂನ್ಯಾಸಸಾಧನಂ ಪ್ರೋಕ್ತಮಮೃತತ್ವೈಕಸಾಧನಮ್ ।। ೨ ।। </div>
			<div class="verse">ಹೇತವೋಽಪಿ ಚ ತತ್ಸಿದ್ಧೌ ಶ್ರವಣಾದಿಪುರಃಸರಾಃ ।।<br />ಉಕ್ತಾ ಯಥಾವತ್ತತ್ರೈವ ಶ್ರೋತವ್ಯಃ ಶ್ರುತಿವಾಕ್ಯತಃ ।। ೩ ।।</div>
			<div class="verse">ಮನ್ತವ್ಯೋ ಹೇತುಭಿಃ ಸೂಕ್ಷ್ಮೈರುಕ್ತದೃಷ್ಟಾನ್ತಬೋಧಿತೈಃ ।।<br />ಚಿತ್ಸಾಮಾನ್ಯಚಿದುತ್ಪತ್ತಿಚಿದೇಕಪ್ರಲಯಾತ್ಮಭಿಃ ।। ೪ ।। </div>
			<div class="verse">ಆಶಙ್ಕ್ಯ ಹೇತ್ವಸಿದ್ಧತ್ವಂ ಮಧುಬ್ರಾಹ್ಮಣಮುಚ್ಯತೇ ।।<br />ಕುತೋಽಸಿದ್ಧತ್ವಮಿತಿ ಚೇಚ್ಛುಣು ತದ್ಗದತೋ ಮಮ ।। ೫ ।। </div>
			<div class="verse">ನಿಃಸಾಮಾನ್ಯವಿಶೇಷತ್ವಾಚ್ಚಿತ್ಸಾಮಾನ್ಯಂ ಕಥಂ ಭವೇತ್ ।।<br />ಚಿದುತ್ಪತ್ತಿಲಯಾಸಿದ್ಧಿಃ ಸಾಂಖ್ಯಾದೀನ್ಪ್ರತಿ ವಾದಿನಃ ।। ೬ ।। </div>
			<div class="verse">ಐಕಾತ್ಮ್ಯವಸ್ತುತಾತ್ಪರ್ಯಂ ಹೇತ್ವಾದಿಚ್ಛದ್ಮನೋಚ್ಯತೇ ।। <br />ವೇದೇ ಯತೋ ನ ಹೇತ್ವಾದಿ ಲೋಕವತ್ಸ್ಯಾದ್ವಿವಕ್ಷಿತಮ್ ।। ೭ ।। </div>
			<div class="verse">ಚಿತ್ತತ್ತ್ವಂ ಸದವಿದ್ಯಾವತ್ಕಾರಣತ್ವಂ ನಿಗಚ್ಛತಿ ।।<br />ಚಿತ್ಸಾಮಾನ್ಯಾದ್ಯತಃ ಸಿದ್ಧಂ ಪ್ರಾಗಪ್ಯೇತತ್ಪ್ರಸಾಧಿತಮ್ ।। ೮ ।। </div>
			<div class="verse">ಅಭ್ಯುಪೇತ್ಯಾಪ್ಯಸಿದ್ಧತ್ವಂ ತತ್ಸಿದ್ಧತ್ವಾಭಿಧಿತ್ಸಯಾ ।।<br />ಮಧುಬ್ರಾಹ್ಮಣಮಾರಬ್ಧಮಿಯಮಿತ್ಯಾದ್ಯಥೋತ್ತರಮ್ ।। ೯ ।। </div>
			<div class="verse">ಪ್ರತಿದೇಹಂ ಲಯೋತ್ಪತ್ತಿಶ್ರುತೇರ್ಹ್ಯಾತ್ಮನಿ ಶಙ್ಕ್ಯತೇ ।।<br />ಭೇದೋಽತಸ್ತನ್ನಿವೃತ್ತ್ಯರ್ಥಂ ಮಧುತ್ವೇನೈಕತೋಚ್ಯತೇ ।। ೧೦ ।। </div>
			<div class="verse">ಉಪಕಾರ್ಯೋಪಕಾರಿತ್ವಭಿನ್ನಂ ಯಜ್ಜಗದೀಕ್ಷ್ಯತೇ ।। <br />ಉಪಕಾರ್ಯೋಪಕಾರಿತ್ವಾತ್ತತ್ಸ್ಯಾದೇಕಾತ್ಮತತ್ತ್ವಕಮ್ ।। ೧೧ ।। </div>
			<div class="verse">ಪ್ರತಿಜ್ಞಾಯಾಥವೈಕಾತ್ಮ್ಯಂ ಹೇತೂನುಕ್ತ್ವೋಕ್ತಸಿದ್ಧಯೇ ।।<br />ನಿಗಮಾಯೋತ್ತರೋ ಗ್ರನ್ಥಃ ಪ್ರತಿಜ್ಞಾಯಾ ವಿವಕ್ಷಿತಃ ।। ೧೨ ।। </div>
			<div class="verse">ಪ್ರತಿಜ್ಞಾತಾರ್ಥಸಿದ್ಧ್ಯರ್ಥಂ ಹೇತೂನುಕ್ತ್ವಾ ಪೃಥಗ್ವಿಧಾನ್ ।। <br />ಹೇತೋರ್ನಿಗಮನಂ ಪಶ್ಚಾತ್ಕ್ರಿಯತೇಽಥೋತ್ತರೋಕ್ತಿಭಿಃ ।। ೧೩ ।। </div>
			<div class="verse">ನಿದಿಧ್ಯಾಸನಸಿದ್ಧ್ಯರ್ಥಂ ಕೇಚಿದ್ವ್ಯಾಚಕ್ಷತೇ ಪರಮ್ ।।<br />ಮಧುಬ್ರಾಹ್ಮಣಮೇತತ್ತು ನ ಯುಕ್ತಂ ಪ್ರತಿಭಾತಿ ನಃ ।। ೧೪ ।। </div>
			<div class="verse">ಶ್ರುತ ಆಗಮತೋ ಯೋಽರ್ಥಸ್ತರ್ಕೇಣಾಪಿ ಸಮರ್ಥಿತಃ ।।<br />ಸ ಏವಾರ್ಥಸ್ತು ನಿಷ್ಣಾತೋ ನಿದಿಧ್ಯಾಸನಮುಚ್ಯತೇ ।। ೧೫ ।। </div>
			<div class="verse">ಶಾಸ್ತ್ರಾಚಾರ್ಯಾನುಭವನೈರ್ಹೇತುಭಿಶ್ಚ ಸಮರ್ಥಿತಃ ।।<br />ಈದೃಗೈಕಾತ್ಮ್ಯಸಂಬೋಧೋ ನಿದಿಧ್ಯಾಸನಮುಚ್ಯತೇ ।। ೧೬ ।। </div>
			<div class="verse">ನಿದಿಧ್ಯಾಸನಸಿದ್ಧ್ಯರ್ಥೋ ಯತ್ನೋಽತೋಽಯಮನರ್ಥಕಃ ।।<br />ಪ್ರತ್ಯಗ್ಯಾಥಾತ್ಮ್ಯಸಂಬೋಧಮಾತ್ರತ್ವಾದೇವ ಹೇತುತಃ ।। ೧೭ ।।</div>
			<div class="verse">ಕ್ರಿಯಾಫಲೋಪಭೋಗಾರ್ಥಂ ಸರ್ವೈರೇವ ಸ್ವಕರ್ಮಭಿಃ ।।<br />ಜನ್ತುಭಿಃ ಪೃಥಿವೀ ಸೃಷ್ಟಾ ಮಧು ತೇಷಾಂ ತತೋ ಮಹೀ ।। ೧೮ ।। </div>
			<div class="verse">ಪೃಥಿವ್ಯಾಽಪ್ಯಾತ್ಮಭೋಗಾರ್ಥಂ ಸೃಷ್ಟಾಃ ಸರ್ವೇಽಪಿ ಜನ್ತವಃ ।।<br />ಪೃಥಿವ್ಯಾ ಅಪಿ ಕಾರ್ಯತ್ವಾನ್ಮಧು ತೇಽಪಿ ಭವನ್ತ್ಯತಃ ।। ೧೯ ।। </div>
			<div class="verse">ಪಾರ್ಥಿವಾನಿ ಶರೀರಾಣಿ ಸರ್ವೇಷಾಂ ದೇಹಿನಾಂ ಯತಃ ।।<br />ಪೃಥಿವ್ಯಾ ತಾನಿ ಸೃಷ್ಟಾನಿ ಪೃಥಿವ್ಯನ್ವಯದರ್ಶನಾತ್ ।। ೨೦ ।। </div>
			<div class="verse">ಭೂತಾನಾಂ ಚ ಪೃಥಿವ್ಯಾಶ್ಚ ಮಿಥಃಕಾರ್ಯತ್ವಹೇತುತಃ ।।<br />ಯೋಗ್ಯಭೋಕ್ತೃತ್ವಸಂಬನ್ಧಸ್ತಸ್ಮಾತ್ಸಿದ್ಧಃ ಪರಸ್ಪರಮ್ ।। ೨೧ ।। </div>
			<div class="verse">ಭೋಗ್ಯತಾ ಪ್ರಥಮಾನ್ತೇನ ಪೃಥಿವ್ಯಾದೇರಿಹೋಚ್ಯತೇ ।।<br />ಕರ್ತೃತಾ ಭೋಕ್ತೃತಾ ಚೈಷಾಂ ಷಷ್ಠ್ಯನ್ತೇನಾಭಿಧೀಯತೇ ।। ೨೨ ।। </div>
			<div class="verse">ಅಚೇತನಾಂಶಪ್ರಾಧಾನ್ಯಾತ್ಕಾರ್ಯಕಾರಣತೋಚ್ಯತೇ ।।<br />ಭೋಕ್ತೃಭೋಗ್ಯಾಭಿಸಂಬನ್ಧಶ್ಚೇತನಾಚೇತನಾತ್ಮನೋಃ ।। ೨೩ ।। </div>
			<div class="verse">ಸರ್ವೇಷಾಮಪಿ ಭೂತಾನಾಂ ಕಾರ್ಯಕಾರಣಸಂಗತೇಃ ।।<br />ಸರ್ವಭೂತಾತ್ಮಕತ್ವಂ ಸ್ಯಾದ್ಯಥಾ ಸರ್ವಾತ್ಮನಸ್ತಥಾ ।। ೨೪ ।। </div>
			<div class="verse">ಸಂಹೃತ್ಯ ಸ್ಥೂಲಮಾಧಾರಂ ಭೂತಾನಾಂ ಚ ಕ್ಷಿತೇಸ್ತಥಾ ।।<br />ತದಾಧೇಯೋಪಸಂಹೃತ್ಯೈ ಯಶ್ಚಾಯಮಿತಿ ಶಬ್ದ್ಯತೇ ।। ೨೫ ।। </div>
			<div class="verse">ಅಸ್ಯಾಂ ಪೃಥಿವ್ಯಾಂ ಯಶ್ಚಾಸೌ ಭಾಸ್ವದ್ವಿಜ್ಞಾನವಿಗ್ರಹಃ ।।<br />ಅಮೃತೋ ನಿತ್ಯ ಏವಾತೋ ನ ನಾಶೀ ಸ್ಥೂಲದೇಹವತ್ ।। ೨೬ ।। </div>
			<div class="verse">ಸ ಚಾಪಿ ಮಧು ಸರ್ವೇಷಾಂ ಭೂತಾನಾಂ ತಾನಿ ತಸ್ಯ ಚ ।।<br />ಮಧು ಸರ್ವಾಣಿ ಭೂತಾನಿ ಯಥಾ ಪೂರ್ವಮವಾದಿಷಮ್ ।। ೨೭ ।। </div>
			<div class="verse">ಸಹಾಧ್ಯಾತ್ಮಾಧಿದೈವಂ ಹಿ ಸಾಧಿಭೂತಮಿದಂ ಜಗತ್ ।। <br />ಏಕೈಕಸ್ಯಾಽಽತ್ಮನಃ ಕೃತ್ಸ್ನಂ ಭೋಗ್ಯತ್ವೇನಾವತಿಷ್ಠತೇ ।। ೨೮ ।। </div>
			<div class="verse">ಸರ್ವಃ ಸರ್ವಸ್ಯ ಕಾರ್ಯಂ ಸ್ಯಾತ್ಸರ್ವಃ ಸರ್ವಸ್ಯ ಭೋಜಕಃ ।। <br />ಏವಂ ಸತಿ ಭವೇತ್ಸಿದ್ಧಂ ಯಥಾ ಪೂರ್ವಂ ಪ್ರಪಞ್ಚಿತಮ್ ।। ೨೯ ।।</div>
			<div class="verse">ಅಧ್ಯಾತ್ಮಂ ಯಶ್ಚ ಶಾರೀರಃ ಪಾರ್ಥಿವಾಂಶಸಮಾಶ್ರಯಃ ।। <br />ಸ ಚಾಪಿ ಮಧು ಸರ್ವೇಷಾಂ ಸರ್ವಭೂತಾನಿ ತಸ್ಯ ಚ ।। ೩೦ ।। </div>
			<div class="verse">ಕಾರ್ಯಕಾರಣರೂಪೇಣ ಭೋಜ್ಯಭೋಕ್ತೃತಯೋದಿತಮ್ ।। <br />ಚತುಷ್ಟಯಂ ಪೃಥಿವ್ಯಾದಿ ತಸ್ಯ ತತ್ತ್ವಮಥೋಚ್ಯತೇ ।। ೩೧ ।। </div>
			<div class="verse">ಚತುಷ್ಟಯವಿಭಾಗೇನ ಸ್ವಾರ್ಥೋಽಪ್ಯಾತ್ಮಾ ವಿಭಜ್ಯತೇ ।।<br />ಅವಿಭಾಗೋಽಪಿ ತಾದರ್ಥ್ಯಾದ್ಭೋಕ್ತಾಽತಃ ಸೋಽತ್ರ ಗೃಹ್ಯತೇ ।। ೩೨ ।। </div>
			<div class="verse">ಪ್ರತ್ಯಕ್ತಯಾ ಯಃ ಪ್ರಥತೇ ಚತುಷ್ಟಯವಿಲಕ್ಷಣಃ ।।<br />ಪ್ರಾತ್ಯಕ್ಷ್ಯಾತ್ಸೋಽಯಮಿತ್ಯೇವಂ ಪ್ರತ್ಯಕ್ಸಾಕ್ಷ್ಯಭಿಧೀಯತೇ ।। ೩೩ ।। </div>
			<div class="verse">ಅಯಮೇವ ಸ ಇತ್ಯುಕ್ತ್ವಾ ಸಾಮಾನಾಧಿಕರಣ್ಯತಃ ।।<br />ಪ್ರತ್ಯಙ್ಭಾತ್ರೈಕಯಾಥಾತ್ಮ್ಯಂ ಚತುರ್ಧೋಕ್ತಸ್ಯ ಬೋಧ್ಯತೇ ।। ೩೪ ।। </div>
			<div class="verse">ಪೃಥಿವ್ಯಾದಿಷು ಯಃ ಪೂರ್ವಂ ವ್ಯಾಖ್ಯಾತೋಽನ್ತರಬಾಹ್ಯತಃ ।।<br />ಆತ್ಮೈವ ಸ ಇತಿ ಜ್ಞೇಯಸ್ತದಬೋಧಪ್ರಸೂತಿತಃ ।। ೩೫ ।।</div>
			<div class="verse">ಅಯಮಿತ್ಯಸ್ಯ ಶೇಷಃ ಸ್ಯಾದ್ಯೋಽಯಮಿತ್ಯಾದಿಕಃ ಪರಃ ।।<br />ಏವೇತ್ಯವಧೃತೋವೇತತ್ಸಂಸರ್ಗಪ್ರತಿಷೇಧಕೃತ್ ।। ೩೬ ।। </div>
			<div class="verse">ತತ್ತ್ವಂ ಚತುಷ್ಟಯಸ್ಯಾಸ್ಯ ಪ್ರತ್ಯಗಾತ್ಮೈವ ಕೇವಲಃ ।।<br />ಅವ್ಯಾವೃತ್ತಾನನುಗತಧ್ವಸ್ತಾವಿದ್ಯಾತದುದ್ಭವಃ ।। ೩೭ ।। </div>
			<div class="verse">ಪ್ರಕೃತಾತ್ಮಾಭಿಧಾನಂ ವಾ ಸ ಇತ್ಯೇತತ್ಪದಂ ಭವೇತ್ ।।<br />ಅಯಮಿತ್ಯುಚ್ಯತೇ ಸಾಕ್ಷಾತ್ಸಂನಿಕರ್ಷಾಚ್ಚತುಷ್ಟಯಮ್ ।। ೩೮ ।। </div>
			<div class="verse">ಸ ಏವಾಯಮಿತಿ ಜ್ಞೇಯೋ ಯೋ ದ್ರಷ್ಟವ್ಯತಯೋದಿತಃ ।।<br />ಯಚ್ಚಾಮೃತಂ ಸ್ವಭಾರ್ಯಾಯೈ ಯಾಜ್ಞವಲ್ಕ್ಯೇನ ಭಾಷಿತಮ್ ।। ೩೯ ।। </div>
			<div class="verse">ಬ್ರಹ್ಮೇತಿ ಧ್ವಸ್ತಸಂಭೇದಂ ಯನ್ನೇತೀತಿ ಪುರೋದಿತಮ್ ।।<br />ಸರ್ವಂ ಸಮಭವತ್ಕೃಸ್ನಂ ಯದ್ಯಾಥಾತ್ಮ್ಯಾವಬೋಧತಃ ।। ೪೦ ।।</div>
			<div class="verse">ಪೃಥಿವೀಂ ಪಾರ್ಥಿವಂ ಚಾಂಶಂ ಶರೀರಂ ಸಾಧಿದೈವತಮ್ ।।<br />ಜಾನೀಯಾತ್ಸರ್ವಮಾತ್ಮೇತಿ ನೇತಿ ನೇತ್ಯುಪಲಕ್ಷಣಮ್ ।। ೪೧ ।। </div>
			<div class="verse">ಉತ್ತರೇಷ್ವಪಿ ವಾಕ್ಯೇಷು ಯಥೋಕ್ತೇನೈವ ವರ್ತ್ಮನಾ ।।<br />ಇಮಮೇವ ತು ವಾಕ್ಯಾರ್ಥಂ ವ್ಯಾಚಕ್ಷೀತಾವಿಚಾರಯನ್ ।। ೪೨ ।। </div>
			<div class="verse">ಪೃಥಿವ್ಯಾದೀನಿ ಭೂತಾನಿ ತದಂಶಾಶ್ಚ ಸಮೀರಿತಾಃ ।।<br />ಹಿರಣ್ಯಗರ್ಭಲಿಙ್ಗಾಂಶಾಸ್ತಥಾ ಪೂರ್ವೋಕ್ತಮೂರ್ತಯಃ ।। ೪೩ ।। </div>
			<div class="verse">ಯಥೋಕ್ತಾ ಯೇನ ಸರ್ವೇಽಪಿ ಪ್ರಯುಕ್ತಾಃ ಸ್ವಾತ್ಮಕರ್ಮಭಿಃ ।।<br />ಉಪಕುರ್ವನ್ತಿ ನಃ ಸರ್ವಾನ್ಸ ಧರ್ಮ ಇತಿ ಸಂಜ್ಞಿತಃ ।। ೪೪ ।। </div>
			<div class="verse">ತಸ್ಯ ಕಾರ್ಯಂ ದ್ವಿಧೇಹೋಕ್ತಂ ಸಾಮಾನ್ಯಾತ್ಮವಿಶೇಷತಃ ।।<br />ಪೃಥಿವ್ಯಾದೀಹ ಸಾಮಾನ್ಯಂ ವಿಶೇಷಃ ಪಿಣ್ಡಮಾತ್ರಕಮ್ ।। ೪೫ ।। </div>
			<div class="verse">ತತ್ಕಾರ್ಯಸ್ಯೇಹ ಪ್ರಾತ್ಯಕ್ಷ್ಯಾತ್ತದಭೇದೋಪಚಾರತಃ ।।<br />ಪ್ರತ್ಯಕ್ಷವದಯಂ ಧರ್ಮಸ್ತಸ್ಮಾದೇವಾಭಿಧೀಯತೇ ।। ೪೬ ।।</div>
			<div class="verse">ಸಾಧಾರಣಃ ಪೃಥಿವ್ಯಾದಿಕಾರೀ ಧರ್ಮೋಽಭಿಧೀಯತೇ ।।<br />ಯಶ್ಚಾಯಮಿತಿ ವಾಕ್ಯೇನ ತಥಾಽಸಾಧಾರಣಾಭಿಧಾ ।। ೪೭ ।।</div>
			<div class="verse">ಯಶ್ಚಾಯಮಧ್ಯಾತ್ಮಮಿತಿ ಯೋಽಯಂ ಸದ್ದೇಹಕೃನ್ಮತಃ ।।<br />ಸಾಧಾರಣವಿಶೇಷಾತ್ಮಾ ಯದಪೂರ್ವಂ ತದುಚ್ಯತೇ ।। ೪೮ ।।  </div>
			<div class="verse">ಪ್ರಾಜಾಪತ್ಯಮಪೂರ್ವಂ ಯತ್ಸರ್ವಭೂತಪ್ರಯೋಜಕಮ್ ।।<br />ಅಧ್ಯಾತ್ಮಂ ಪಿಣ್ಡಕೃದ್ಯಚ್ಚ ಸೋಽಯಂ ಧರ್ಮಾಭಿಧೋದಿತಃ ।। ೪೯ ।। </div>
			<div class="verse">ತಥೈವಾಽಽಚಾರರೂಪೇಣ ಪ್ರತ್ಯಕ್ಷೇಣ ಯದೀಕ್ಷ್ಯತೇ ।।<br />ಸ ಏವ  ಧರ್ಮಃ ಸತ್ಯಂ ಸ್ಯಾದ್ಯದ್ವ್ಯವಸ್ಥಾಪ್ರಯೋಜಕಮ್ ।। ೫೦ ।। </div>
			<div class="verse">ಸಾಧಾರಣವಿಶೇಷಾಭ್ಯಾಂ ಧರ್ಮವತ್ತದಪಿ ದ್ವಿಧಾ ।।<br />ಸಾಧಾರಣವಿಶೇಷಾರ್ಥವ್ಯವಸ್ಥಾಕಾರಣತ್ವತಃ ।। ೫೧ ।। </div>
			<div class="verse">ಧರ್ಮಸತ್ಯಪ್ರಯುಕ್ತೋಽಯಂ ಲಿಙ್ಗಪಿಣ್ಡಸ್ವಲಕ್ಷಣಃ ।।<br />ವಿರಾಡ್ಢಿರಣ್ಯಗರ್ಭಶ್ಚ ಸರ್ವಜಾತಿಸಮನ್ವಿತಃ ।। ೫೨ ।। </div>
			<div class="verse">ಮನುಷ್ಯಜಾತೇರ್ಗ್ರಹಣಂ ಸರ್ವಜಾತ್ಯುಪಲಕ್ಷಣಮ್ ।।<br />ಇದಂ ಮಾನುಷಮಿತ್ಯೇವಂ ವ್ಯಾಖ್ಯಾ ತಸ್ಯಾಸ್ತು ಪೂರ್ವವತ್ ।। ೫೩ ।। </div>
			<div class="verse">ಪೃಥಿವೀ ಶಾರೀರ ಇತ್ಯೇವಂ ಖಣ್ಡಶೋ ಯಃ ಪುರೋದಿತಃ ।।<br />ವಿರಾಡ್ಢಿರಣ್ಯಗರ್ಭಶ್ಚೇತ್ಯಯಮಾತ್ಮೇತಿ ತದ್ವಚಃ ।। ೫೪ ।। </div>
			<div class="verse">ಹಿರಣ್ಯಗರ್ಭಭೇದಾನಾಂ ಭೂತಾನಾಂ ಚ ಪೃಥಕ್ಪೃಥಕ್ ।। <br />ಉಕ್ತಂ ಮಧುತ್ವಂ ಯೇನಾತಸ್ತತ್ಸಾಮಸ್ತ್ಯಮಥೋಚ್ಯತೇ ।। ೫೫ ।। </div>
			<div class="verse">ಅಯಮಾತ್ಮೇತಿ ನಿರ್ದೇಶೋ ವಿರಾಜಃ ಪ್ರಥಮೋ ಮತಃ ।।<br />ಸಪ್ತಮ್ಯನ್ತೇನ ತತ್ಪ್ರತ್ಯಙ್ಲಿಙ್ಗಾತ್ಮಾಽತೋಽಭಿಧೀಯತೇ ।। ೫೬ ।।</div>
			<div class="verse">ಕಾರ್ಯಾತ್ಮಾ ಕಾರಣಾತ್ಮಾ ಚ ಯದರ್ಥೌ ಭವತಃ ಸದಾ ।।<br />ಯಶ್ಚಾಯಮಾತ್ಮೇತ್ಯತ್ರೋಕ್ತೋ ವಿಜ್ಞಾನಾತ್ಮೇತಿ ಯಂ ವಿದುಃ ।। ೫೭ ।। </div>
			<div class="verse">ಯಸ್ಮಿನ್ನಾತ್ಮನಿ ವಿಧ್ವಸ್ತವ್ಯಾಕೃತಾವ್ಯಾಕೃತಾತ್ಮಕೇ ।।<br />ಖಿಲ್ಯದೃಷ್ಟಾನ್ತವಚಸಾ ವಿಜ್ಞಾನಾತ್ಮಾ ಪ್ರವೇಶಿತಃ ।। ೫೮ ।। </div>
			<div class="verse">ಬ್ರಹ್ಮವಿದ್ಯಾಹತಧ್ವಾನ್ತೇ ತಸ್ಮಿನ್ಬ್ರಹ್ಮಣಿ ನಿಷ್ಠಿತೇ ।।<br />ತಮಸ್ತದುತ್ಥಕಾರ್ಯಾಣಾಮತ್ಯನ್ತಾಸಂಭವಾದತಃ ।। ೫೯ ।। </div>
			<div class="verse">ಯೋಽಸಾವವಿದ್ಯಯಾ ದೇಹೀ ಸಂಸಾರೀವಾಪ್ಯಭೂತ್ಪುರಾ ।।<br />ಸೋಽಯಂ ಸಾಕ್ಷಾತ್ಪರಂ ಬ್ರಹ್ಮ ವಿದ್ಯಯಾ ವರ್ತತೇಽಧುನಾ ।। ೬೦ ।। </div>
			<div class="verse">ಧ್ವಸ್ತಾಜ್ಞಾನತದುತ್ಥೋತ್ಯಂ ಸಂವಿನ್ಮಾತ್ರಸತತ್ತ್ವಕಃ ।।<br />ಅನನ್ತಾಪಾರ ಆತ್ಮೈವ ಸ್ವಮಹಿಮ್ನಿ ವ್ಯವಸ್ಥಿತಃ ।। ೬೧ ।।</div>
			<div class="verse">ಅಪೂರ್ವಾನಪರಾಮಧ್ಯಪ್ರತ್ಯಗ್ಯಾಥಾತ್ಮ್ಯವಿತ್ತಯೇ ।।<br />ಸ ವಾ ಇತ್ಯಾದಿಕೋ ಗ್ರನ್ಥಃ ಸದೃಷ್ಟಾನ್ತೋಽಭಿಧೀಯತೇ ।। ೬೨ ।। </div>
			<div class="verse">ಬ್ರಹ್ಮಾಸ್ಮೀತಿಪರಿಜ್ಞಾನಧ್ವಸ್ತಧ್ವಾನ್ತತ್ವಕಾರಣಾತ್ ।।<br />ರಾಜೇತಿ ರಾಜನಾದ್ಭಾಸ್ವದವಿಲುಪ್ತಾತ್ಮದರ್ಶನಾತ್ ।। ೬೩ ।। </div>
			<div class="verse">ತಥಾಽಧಿಪತಿಶಬ್ದೇನ ಸ್ವಾತನ್ತ್ರ್ಯಮಭಿಧೀಯತೇ ।।<br />ಸ್ವಾರ್ಥಃ ಪ್ರತ್ಯಕ್ತದರ್ಥತ್ವಾತ್ಸಹೇತೋರ್ಜಗದಾತ್ಮನಃ ।। ೬೪ ।। </div>
			<div class="verse">ಪ್ರತ್ಯಗ್ವಿಜ್ಞಪ್ತಿಮಾತ್ರೇಣ ಸಮಾಪ್ತಿಂ ಜಗದಾತ್ಮನಃ ।।<br />ಆವಿಶ್ಚಿಕೀರ್ಷುಃ ಸಾಕ್ಷಾನ್ನಸ್ತದ್ಯಥೇತಿ ಪರಾ ಶ್ರುತಿಃ ।। ೬೫ ।। </div>
			<div class="verse">ಚಕ್ರನಾಭೌ ಯಥಾ ಪ್ರೋತಾಶ್ಚಕ್ರನೇಮೌ ಚ ಬಾಹ್ಯತಃ ।।<br />ಅರಾಃ ಪ್ರಾಣಾದಯಸ್ತದ್ವದೋತಾಃ ಪ್ರೋತಾಃ ಪರಾತ್ಮನಿ ।। ೬೬ ।। </div>
			<div class="verse">ವ್ಯಾಚಕ್ಷತೇಽನ್ಯಥೈವೇಮಂ ದೃಷ್ಟಾನ್ತಂ ಕೇಚಿದಾತ್ಮನಃ ।। <br />ಸಮಸ್ತಾದಿಪ್ರತಿಜ್ಞಾರ್ಥಸಿದ್ಧಯೇ ಬ್ರಹ್ಮವಾದಿನಃ ।। ೬೭ ।। </div>
			<div class="verse">ಏಕೀಕೃತ್ಯ ಸ್ವಮಾತ್ಮಾನಮಕ್ಷರೇ ಪರಮಾತ್ಮನಿ ।।<br />ಚಕ್ರನಾಭಿವದಾತ್ಮಾನಂ ಕಲ್ಪಯಿತ್ವಾ ವಿಚಕ್ಷಣಃ ।। ೬೮ ।। </div>
			<div class="verse">ಶರೀರಂ ನೇಮಿವಚ್ಚೈತದ್ದೇವತಾದ್ಯರವಜ್ಜಗತ್ ।।<br />ಕಲ್ಪಯಿತ್ವಾ ನಿದಿಧ್ಯಾಸೇತ್ತದ್ಭಾವಾವಿಷ್ಟಧೀಃ ಸದಾ ।। ೬೯ ।। </div>
			<div class="verse">ಅನೇನ ಧ್ಯಾನಮಾರ್ಗೇಣ ಧ್ಯಾಯಮಾನಸ್ಯ ಸರ್ವದಾ ।।<br />ತಪ್ತಲೋಹವದೇಕತ್ವಂ ಭವತ್ಯಾವೃತ್ತಿದುರ್ಲಭಮ್ ।। ೭೦ ।। </div>
			<div class="verse">ಏತಾಮವಸ್ಥಾಮಾಪನ್ನೋ ಧ್ಯಾತೃತ್ವಾದ್ವಿನಿವರ್ತತೇ ।।<br />ಅವಿದ್ಯಾತಿಮಿರಾನ್ಧಾನಾಂ ಧ್ಯೇಯತ್ವಮಧಿಗಚ್ಛತಿ ।। ೭೧ ।। </div>
			<div class="verse">ನಿಶ್ಚಿತ್ಯಾಚಿನ್ತ್ಯಮೇತದ್ಯೋ ಯೋಗಿನಾಂ ನಿಲಯಂ ಪರಮ್ ।।<br />ಯಂ ಪ್ರಾಪ್ಯ ನ ನಿವರ್ತನ್ತೇ ನಿರ್ವಾಣಂ ಪರಮಂ ಗತಾಃ ।। ೭೨ ।। </div>
			<div class="verse">ಪ್ರತ್ಯೇಕಂ ಪ್ರಾಣಿನಾಂ ಹ್ಯೇತದ್ಬ್ರಹ್ಮಚಕ್ರಮವಸ್ಥಿತಮ್  ।।<br />ಅಸಂವೋಧಾತ್ತು ತೈಃ ಸರ್ವೈಃ ಪ್ರಾಣಿಭಿರ್ನಾನುಭೂಯತೇ ।। ೭೩ ।। </div>
			<div class="verse">ವೈಶ್ವಾನರವರಾತ್ಕೇಚಿದೇವಂ ವ್ಯಾಚಕ್ಷತೇ ಸ್ಫುಟಮ್ ।।<br />ಅಕ್ಷರಾನನ್ವಯಾತ್ತ್ಯಾಜ್ಯಾ ವ್ಯಾಖ್ಯೇಯಂ ಸಾಧ್ವಪೀದೃಶೀ ।। ೭೪ ।। </div>
			<div class="verse">ಸಾಮರ್ಥ್ಯಾದಪಿ ಸಂಪ್ರಾಪ್ತೋ ನ ಚೇದಕ್ಷರಪೂರ್ವಕಃ ।।<br />ತಾದೃಙ್ನೋಪಾಸ್ಯ ಏವೇತಿ ಪ್ರಾಹುರಾಗಮವೇದಿನಃ ।। ೭೫ ।। </div>
			<div class="verse">ಪ್ರಮಾಣವನ್ತ್ಯದೃಷ್ಟಾನಿ ಕಲ್ಪ್ಯಾನಿ ಸುಬಹೂನ್ಯಪಿ ।।<br />ಅದೃಷ್ಟಶತಭಾಗೋಽಪಿ ನ ಕಲ್ಪ್ಯೋ ನಿಪ್ಪ್ರಮಾಣಕಃ ।। ೭೬ ।। </div>
			<div class="verse">ಯಥೋಕ್ತಚಕ್ರವಿನ್ಯಾಸೋ ನ ಶ್ರುತೋಽಕ್ಷರಪೂರ್ವಕಃ ।।<br />ನ ಚಾಪ್ಯುಪಾಸನಪದಂ ಕೃತ್ಸ್ನೇಽಪಿ ಬ್ರಾಹ್ಮಣೇ ಶ್ರುತಮ್ ।। ೭೭ ।। </div>
			<div class="verse">ನಾಭಿನೇಮಿದ್ವಯಸ್ಥಾನೇ ದೃಷ್ಟಾನ್ತತ್ವೇನ ಸಂಮತೇ ।।<br />ದಾರ್ಷ್ಟಾನ್ತಿಕೋಕ್ತಾವಾತ್ಮೈವ ಯತಃ ಸಾಕ್ಷಾದಿಹ ಶ್ರುತಃ ।। ೭೮ ।। </div>
			<div class="verse">ಸಮರ್ಪಿತತ್ವಂ ಪ್ರಾಣಾದೇಃ ಶ್ರೂಯತೇ ಪ್ರತ್ಯಗಾತ್ಮನಿ ।।<br />ಭೂತೇಷು ದೇವತಾದೇಸ್ತದಶ್ರುತಂ ಗೃಹ್ಯತೇ ಕಥಮ್ ।। ೭೯ ।। </div>
			<div class="verse">ಬಹಿರನ್ತರ್ವಿಭಾಗೋಽಸ್ಯ ಕಾರ್ಯಕಾರಣತಾ ತಥಾ ।।<br />ತದೇತದಿತಿ ವಾಕ್ಯೇನ ಪ್ರತೀಚೋಽತ್ರೈವ ವಾರ್ಯತೇ ।। ೮೦ ।। </div>
			<div class="verse">ಅಥ ಯೋಽನ್ಯಾಮಿತಿ ತಥಾ ಭೇದದೃಷ್ಟಿನಿರಾಕೃತೇಃ ।।<br />ಉಪಾಸ್ಯೋಪಾಸನವಿಧಿರ್ನ ಸಮ್ಯಗಿತಿ ಮೇ ಮತಿಃ ।। ೮೧ ।। </div>
			<div class="verse">ಅಜ್ಞಾನಮಾತ್ರವ್ಯವಧೇರ್ಬ್ರಹ್ಮೈಕಾತ್ಮ್ಯಫಲಸ್ಯ ಚ ।।<br />ಬ್ರಹ್ಮವಿದ್ಯಾತಿರೇಕೇಣ ತತ್ಪ್ರಾಪ್ತೌ ನಾಪರಾ ಕ್ರಿಯಾ ।। ೮೨ ।। </div>
			<div class="verse">ಯದ್ವಾಚಾಽನಭ್ಯುದಿತಂ ಮನುತೇ ಮನಸಾ ನ ಯತ್ ।।<br />ತದೇವ ಬ್ರಹ್ಮ ವಿದ್ಧಿ ತ್ವಂ ನ ತ್ವಿದಂ ಯದುಪಾಸತೇ ।। ೮೩ ।। </div>
			<div class="verse">ಉಪಾಸಿಕ್ರಿಯಯಾ ವ್ಯಾಪ್ತಿರಬ್ರಹ್ಮತ್ವಸ್ಯ ಲಕ್ಷಣಮ್ ।।<br />ಶ್ರುತ್ಯಾಽಕಾರಿ ಯತಸ್ತಾದೃಕ್ಕಥಂ ಬ್ರಹ್ಮೇತ್ಯುಪಾಸ್ಯತೇ ।। ೮೪ ।। </div>
			<div class="verse">ದೃಶ್ಯತೇ ತ್ವಗ್ಯಯಾ ಬುದ್ಧ್ಯಾ ಮನಸೈವೇತಿ ಯದ್ವಚಃ ।।<br />ತದಾತ್ಮವಿದ್ಯಾವಿಧ್ಯರ್ಥಂ ನೋಪಾಸನವಿಧಾಯಕಮ್ ।। ೮೫ ।। </div>
			<div class="verse">ರಜಸ್ತಮೋನುವಿದ್ಧೇನ ಯತೋ ನ ಬ್ರಹ್ಮ ರಾಮ್ಯತೇ ।।<br />ಶುದ್ಧಚೇತಸ್ತಯಾ ತಸ್ಮಾದ್ವಿದ್ಯಾದ್ಬ್ರಹ್ಮಾನ್ತರಾತ್ಮನಿ ।। ೮೬ ।। </div>
			<div class="verse">ಯದ್ವಾಽನಾತ್ಮಾಭಿಸಂಬನ್ಧಾತ್ಪೂರ್ವಮೈಕಾತ್ಮ್ಯನಿಷ್ಠಿತಾ ।।<br />ಸರ್ವಪ್ರಾಣಭೃತಾಂ ಬುದ್ಧಿರಿತ್ಯರ್ಥೋ ವಚಸೋ ಭವೇತ್ ।। ೮೭ ।। </div>
			<div class="verse">ಏಷೋಽರ್ಥೋ ವಚಸಸ್ತಸ್ಯ ನ ತೂಪಾಸಾವಿಧಿರ್ಭವೇತ್ ।।<br />ಪ್ರಧ್ವಸ್ತಭೇದ ಐಕಾತ್ಮ್ಯೇ ನೋಪಾಸನವಿಧಿರ್ಯತಃ ।। ೮೮ ।। </div>
			<div class="verse">ಚಕ್ರಕ್ಲೃಪ್ತಿರತೋಽಸಾಧ್ವೀ ಶ್ರುತ್ಯಾದಿಮಿತಿಬಾಹ್ಯತಃ ।।<br />ತದೇತದಿತಿವಾಕ್ಯಾರ್ಥೋ ಗ್ರಾಹ್ಯೋಽತಃ ಸಂಭವಾನ್ಮಿತೇಃ ।। ೮೯ ।। </div>
			<div class="verse">ತದಾಹುರಿತಿ ವಾಕ್ಯೇನ ಬ್ರಹ್ಮವಿದ್ಯಾಪ್ರಯೋಜನಮ್ ।।<br />ಸಾಕ್ಷೇಪಂ ಪ್ರಾಗುಪನ್ಯಸ್ತಂ ತಸ್ಯಾಯಂ ನಿರ್ಣಯಃ ಕೃತಃ ।। ೯೦ ।।  </div>
			<div class="verse">ಆತ್ಮೇತ್ಯೇವೇತಿ ಸೂತ್ರಸ್ಯ ವ್ಯಾಖ್ಯೇಯಂ ಸಮ್ಯಗಾತ್ಮನಃ ।।<br />ಪಞ್ಚಭಿರ್ಬ್ರಹ್ಮಣೈಃ ಶ್ರುತ್ಯಾಽಕಾರಿ ಕೃತ್ಸ್ನಾತ್ಮಬುದ್ಧಯೇ ।। ೯೧ ।। </div>
			<div class="verse">ಸಮಾಪ್ತಾ ಬ್ರಹ್ಮವಿದ್ಯೇಯಂ ಕೈವಲ್ಯಾವಾಪ್ತಯೇಽಖಿಲಾ ।। <br />ಯಾಮವೋಚತ್ಸ್ವಭಾರ್ಯಾಯೈ ಯಾಜ್ಞವಲ್ಕ್ಯೋಽತಿವಿಸ್ತರಾತ್ ।। ೯೨ ।। </div>
			<div class="verse">ಯಥೋಕ್ತಬ್ರಹ್ಮವಿದ್ಯಾಯಾ ಇತ ಆರಭ್ಯ ಭಣ್ಯತೇ ।।<br />ಆಖ್ಯಾಯಿಕೇಯಂ ಸ್ತುತ್ಯರ್ಥಾ ಪ್ರವೃತ್ತ್ಯಙ್ಗತಯಾ ಪರಾ ।। ೯೩ ।। </div>
			<div class="verse">ಆಖ್ಯಾಯಿಕಾರ್ಥಂ ಮನ್ತ್ರಾಭ್ಯಾಂ ವ್ಯಾಚಷ್ಟೇ ಶ್ರುತಿರಾದರಾತ್ ।।<br />ಶ್ರುತಿಮನ್ತ್ರಸ್ತುತೋ ಹ್ಯರ್ಥ ಆದೇಯತ್ವಂ ನಿಗಚ್ಛತಿ ।। ೯೪ ।। </div>
			<div class="verse">ಅವಾಪ್ತಪುರುಷಾರ್ಥೋಽಪಿ ಯಾಮರಕ್ಷಚ್ಛಚೀಪತಿಃ ।।<br />ಪ್ರತ್ಯಗ್ವಿದ್ಯೈವ ತೇನ ಸ್ಯಾದುದಾರಫಲಸಾಧನಮ್ ।। ೯೫ ।। </div>
			<div class="verse">ಮಹತಾ ಚ ಯತೋಽಶ್ವಿಭ್ಯಾಮಾಯಾಸೇನಾರ್ಜಿತಾ ಪುರಾ ।।<br />ಬ್ರಹ್ಮವಿದ್ಯಾ ತತೋ ನಾಸ್ಯ ಮುಕ್ತೌ ಸ್ಯಾತ್ಸಾಧನಂ ಪರಮ್ ।। ೯೬ ।। </div>
			<div class="verse">ನಿಃಶೇಷಪುರುಷಾರ್ಥಾನಾಂ ಕೈವಲ್ಯೋತ್ತಮತಾ ಯಥಾ ।। <br />ಸಾಧನಾನಾಮಪಿ ತಥಾ ತದ್ವಿದ್ಯೋತ್ತಮಸಾಧನಮ್ ।। ೯೭ ।।</div>
			<div class="verse">ಅಶ್ವ್ಯಾಥರ್ವಣಯೋರ್ವೃತ್ತಂ ಬ್ರಹ್ಮವಿದ್ಯಾಪ್ತಿಕಾರಣಾತ್ ।।<br />ಯತ್ಪ್ರಾಗಾವಿಷ್ಕೃತಿಸ್ತಸ್ಯ ಮನ್ತ್ರಾಭ್ಯಾಂ ಕ್ರಿಯತೇಽಞ್ಜಸಾ ।। ೯೮ ।। </div>
			<div class="verse">ಅಶ್ವಿಮ್ಯಾಂ ಪ್ರಾರ್ಥಿತೋಽಥರ್ವಾ ಮಧುವಿದ್ಯಾಮಿಮಾಂ ಕಿಲ ।।<br />ತಾವಥರ್ವಾಽಬ್ರವೀದಿನ್ದ್ರಶ್ಛಿನ್ದ್ಯಾನ್ಮೇ ಬ್ರುವತಃ ಶಿರಃ ।। ೯೯ ।।</div>
			<div class="verse">ಅತೋ ಭಯಾದಿಮಾಂ ವಿದ್ಯಾಂ ಯುವಾಭ್ಯಾಂ ನ ಬ್ರವೀಮ್ಯಹಮ್ ।।<br />ತಮೂಚತುಃ ಪುರೈವಾಽಽವಾಮಿನ್ದ್ರಚ್ಛೇದನತಃ ಶಿರಃ ।। ೧೦೦ ।। </div>
			<div class="verse">ಛಿತ್ತ್ವಾ ತವಾಶ್ವ್ಯಂ ಸಂಧಾಯ ಶಿರಃ ಶ್ರೋಷ್ಯಾವಹೇ ತತಃ ।।<br />ಬ್ರೂಹ್ಯತೋಽಶ್ವ್ಯೇನ ಶಿರಸಾ ಮಧುವಿದ್ಯಾಂ ವಿಮುಕ್ತಯೇ ।। ೧೦೧ ।। </div>
			<div class="verse">ಏವಮಸ್ತ್ವಿತ್ಯನುಜ್ಞಾತೇ ಛಿತ್ವಾ ತಸ್ಯಾಥ ತಚ್ಛಿರಃ ।।<br />ಸಮಧತ್ತಾಂ ಶಿರೋಽಶ್ವಸ್ಯ ತೇನ ವಿದ್ಯಾಮುವಾಚ ಸಃ ।। ೧೦೨ ।।</div>
			<div class="verse">ಪುನಶ್ಛಿನ್ನೇಽಥ ಶಿರಸಿ ತೇನೇನ್ದ್ರೇಣಾಶ್ವಿನಾವಪಿ ।।<br />ಸಮಧತ್ತಾಂ ಶಿರಸ್ತಸ್ಯ ವಿದ್ಯಾಂ ಸ್ವಶಿರಸಾಽಥ ಸಃ ।। ೧೦೩ ।। </div>
			<div class="verse">ಶೇಷಾಮವೋಚದಶ್ವಿಭ್ಯಾಮೃತಾಯನ್ನಾತ್ಮನೋ ವಚಃ ।।<br />ಯತ ಏವಮತಸ್ತಸ್ಮಾತ್ಸತ್ಯಂ ರಕ್ಷ್ಯಂ ಪ್ರಯತ್ನತಃ ।। ೧೦೪ ।। </div>
			<div class="verse">ಇದಂ ವೈ ತನ್ಮಧು ಪ್ರೋಕ್ತಂ ಯತ್ತತ್ಪ್ರಕರಣಾನ್ತರೇ ।।<br />ದಧ್ಯಙ್ ಹ ವಾ ಆಭ್ಯಾಮಿತಿ ಶ್ರೂಯತೇ ಬ್ರಾಹ್ಮಣೋಕ್ತಿತಃ ।। ೧೦೫ ।। </div>
			<div class="verse">ಮಧುಬ್ರಾಹ್ಮಣಮೇತತ್ತದ್ಯತ್ಪ್ರಾಗುಕ್ತಮಭೂತ್ಸ್ಫುಟಮ್ ।।<br />ದಧ್ಯಙ್ಙಾಥರ್ವಣೋಽಶ್ವಿಭ್ಯಾಂ ಯದುವಾಚಾಽಽತ್ಮಬೋಧನಮ್ ।। ೧೦೬ ।। </div>
			<div class="verse">ಅಶ್ವ್ಯಾಥರ್ವಣಯೋರೇತತ್ಕರ್ಮ ಪಶ್ಯನ್ನೃಚಾಽಬ್ರವೀತ್ ।।<br />ಋಪಿರಾರ್ಷೇಯದೃಷ್ಟ್ಯೈವ ತದೇತದಭಿಧೀಯತೇ ।। ೧೦೭ ।। </div>
			<div class="verse">ಆವಿಪ್ಕರೋಮಿ ತತ್ಕರ್ಮ ಯುವಯೋರದ್ಯ ಹೇ ನರೌ ।।<br />ಲಾಭಾಯ ಸನಯೇ ಕ್ರೂರೇ ಚಕ್ರಥುರ್ಯದ್ರಹಸ್ಯಗೌ ।। ೧೦೮ ।।</div>
			<div class="verse">ವೃಷ್ಟೇರಾಗಮನಂ ಯದ್ವತ್ಸ್ತನಯಿತ್ನುಃ ಪ್ರಬೋಧಯೇತ್ ।।<br />ರಹಸ್ಯಂ ಯುವಯೋಃ ಕರ್ಮ ತದ್ವದಾವಿಪ್ಕರೋಮ್ಯಹಮ್ ।। ೧೦೯ ।।</div>
			<div class="verse">ಅಶ್ವಸ್ಯ ಶಿರಸಾ ವಾಂ ಯದವೋಚನ್ಮಧ್ವಸಾವೃಷಿಃ ।।<br />ದಧೀಚೋಽಶವ್ಯಂ ಶಿರಶ್ಛಿತ್ವಾ ನಿಕೃತ್ಯಾಸ್ಯ ಶಿರೋಽಶ್ವಿನೌ ।। ೧೧೦ ।। </div>
			<div class="verse">ಸಂಧತ್ತಾಂ ಸೋಽಶ್ವಶಿರಸಾ ಯುವಾಭ್ಯಾಂ ಮಧ್ವಥಾಬ್ರವೀತ್ ।।<br />ಋತಾಯನ್ಸತ್ಯಮಾತ್ಮಾನಂ ಕರ್ತುಮಿಚ್ಛನ್ನಸಾವೃಷಿಃ ।। ೧೧೧ ।। </div>
			<div class="verse">ಪ್ರಾಣಸಂಶಯಮಾಪನ್ನಸ್ತಸ್ಮಾಚ್ಚೈವಾವಸೀಯತೇ ।।<br />ಆತ್ಮನೋ ಮರಣೇನಾಪಿ ಸತ್ಯಂ ರಕ್ಷ್ಯಂ ಪ್ರಯತ್ನತಃ ।। ೧೧೨ ।। </div>
			<div class="verse">ಆದಿತ್ಯವಿಷಯಂ ತ್ವಾಷ್ಟ್ರಂ ಮಧ್ವವೋಚದಥರ್ವಣಃ ।।<br />ಹೇ ದಸ್ರಾವಪಿ ಕಕ್ಷ್ಯಂ ಯತ್ಪ್ರತ್ಯಗ್ಯಾಥಾತ್ಮ್ಯದರ್ಶನಮ್ ।। ೧೧೩ ।। </div>
			<div class="verse">ಉಪಕ್ಷಯಕರೌ ವ್ಯಾಧೇರ್ದಸ್ರೌ ಸ್ಯಾತಾಮತೋಽಶ್ವಿನೌ ।।<br />ನ ಕೇವಲಂ ತ್ವಾಷ್ಟ್ರಮೇವ ಕಕ್ಷ್ಯಮಪ್ಯಬ್ರವೀನ್ಮಧು ।। ೧೧೪ ।। </div>
			<div class="verse">ಪ್ರವರ್ಗ್ಯಾಧ್ಯಾಯೋರೇವಂ ತ್ವಾಷ್ಟ್ರಜ್ಞಾನೋಪಸಂಹೃತಿಮ್ ।।<br />ಮನ್ತ್ರದ್ವಯೇನ ಕೃತ್ವಾಽಥ ಕಕ್ಷ್ಯಜ್ಞಾನೋಪಸಂಹೃತಿಃ ।। ೧೧೫ ।।</div>
			<div class="verse">ಕ್ರಿಯತೇಽಧ್ಯಾಯಯೋರೇವಂ ಮಧುಕಾಣ್ಡಂ ಸಮಾಪ್ಯತೇ ।। <br />ಶ್ರುತಿಮತ್ರೋಪದಿಷ್ಟೋಽರ್ಥೋ ಯಸ್ಮಾದಾದ್ರಿಯತೇ ತತಃ ।। ೧೧೬ ।। </div>
			<div class="verse">ಪುರಶ್ಚಕ್ರೇ ಶರೀರಾಣಿ ದ್ವಿಪದಃ ಪಕ್ಷಿಮಾನುಷಾನ್ ।।<br />ಚತುಷ್ಪದೋಽಥ ಪಶಯಃ ಪುರಶ್ಚಕ್ರೇ ಸ್ವಮಾಯಯಾ ।। ೧೧೭ ।। </div>
			<div class="verse">ಪುರೋ ಭುಕ್ತಶರೀರಾತ್ಸ ಪಕ್ಷೀ ಲಿಙ್ಗಮಿಹೋಚ್ಯತೇ ।।<br />ಪುರೋ ನವಶರೀರಾಣಿ ಪ್ರಾವಿಶಜ್ಜಲಚನ್ದ್ರವತ್ ।। ೧೧೮ ।। </div>
			<div class="verse">ಕಸ್ಮಾತ್ಪುರುಷ ಇತಿ ಚೇತ್ಪುರುಷಾರ್ಥಂ ಶ್ರುತಿಃ ಸ್ವಯಮ್ ।।<br />ಸ ವಾ ಇತ್ಯಾದಿನಾಽಽಚಷ್ಟೇ ಸರ್ವೈಕಾತ್ಮ್ಯಾವಬುದ್ಧಯೇ ।। ೧೧೯ ।। </div>
			<div class="verse">ಪುರುಷೋಽಯಂ ಭವೇದಾತ್ಮಾ ಯತಃ ಶೇತೇ ಸ ಪೂರುಷು ।।<br />ಸರ್ವಾಸು ತೇನ ಲೋಕೇಽಸ್ಮಿನ್ಪುರುಷೋಽಯಮಿತೀರ್ಯತೇ ।। ೧೨೦ ।। </div>
			<div class="verse">ಪರಿಚ್ಛೇದಪ್ರಸಙ್ಗಶ್ಚೇನ್ಮೈವಂ ಯಸ್ಮಾದಿದಂ ಜಗತ್ ।।<br />ನೈನೇನಾನಾವೃತಂ ಕಿಂಚಿನ್ನಾವ್ಯಾಪ್ತಂ ಹ್ಯೋತತನ್ತುವತ್ ।। ೧೨೧ ।। </div>
			<div class="verse">ನಾಸಂವೃತಂ ತಥಾ ಕಿಂಚಿತ್ಪ್ರೋತತನ್ತುವದಾತ್ಮನಾ ।।<br />ಪೂರ್ಣತ್ವಾತ್ಪುರುಪಃ ಸೋಽಯಂ ಬ್ರಹ್ಮೈಕಂ ಪುರುಷಸ್ತತಃ ।। ೧೨೨ ।। </div>
			<div class="verse">ಯಸ್ಮಾತ್ಪರಂ ನಾಪರಮಸ್ತಿ ಕಿಂಚಿದ್ಯಸ್ಮಾನ್ನಾಣೀಯೋ ನ ಜ್ಯಾಯೋಽಸ್ತಿ ಕಶ್ಚಿತ್ ।।<br />ವೃಕ್ಷ ಇವ ಸ್ತಬ್ಧೋ ದಿವಿ ತಿಷ್ಠತ್ಯೇಕ-ಸ್ತೇನೇದಂ ಪೂರ್ಣಂ ಪುರುಷೇಣ ಸರ್ವಮ್ ।। ೧೨೩ ।। </div>
			<div class="verse">ಆವೃತಂ ಜ್ಞಪ್ತಿಮಾತ್ರೇಣ ಸರ್ವಮಾತ್ಮೀಕೃತಂ ಜಗತ್ ।। <br />ಸಂವೃತಂ ಪ್ರತಿಷಿದ್ಧಂ ತದ್ಯದನಾತ್ಮೇವ ಲಕ್ಷ್ಯತೇ ।। ೧೨೪ ।। </div>
			<div class="verse">ತನ್ನಾಸ್ತಿ ಕಾರಣಂ ಕಾರ್ಯಂ ಯನ್ನಾನೇನಾಽಽತ್ಮಸಾತ್ಕೃತಮ್ ।।<br />ತನ್ನಾಸ್ತಿ ಕಾರಣಂ ಕಾರ್ಯಂ ಯನ್ನಾನೇನಾಽಽತ್ಮನಾ ಹ್ನುತಮ್ ।। ೧೨೫ ।। </div>
			<div class="verse">ರೂಪಂ ರೂಪಂ ಪ್ರತಿ ಹ್ಯೇಷ ಪ್ರತಿರೂಪೋ ಬಭೂವ ಹ ।।<br />ದೇಹಂ ದೇಹಂ ಪ್ರವಿಷ್ಟಃ ಸಂಸ್ತದ್ದೇಹಾಕಾರತಾಮಗಾತ್ ।। ೧೨೬ ।। </div>
			<div class="verse">ಮಾಯಾಭಿಃ ಪ್ರತ್ಯಗಜ್ಞಾನೈರ್ಯದಿ ವಾಽನೃತಬುದ್ಧಿಭಿಃ ।।<br />ಗಮ್ಯತೇ ಪುರುರೂಪೋಽಜ್ಞೈರೇಕೋಽಪಿ ಜಲಸೂರ್ಯವತ್ ।। ೧೨೭ ।। </div>
			<div class="verse">ಪ್ರತ್ಯಗ್ಯಾಥಾತ್ಮ್ಯಬೋಧಾರ್ಥಂ ರೂಪಂ ಮಾಯಾಮಯಂ ವಿಭೋಃ ।। <br />ಶಾಸ್ತ್ರಾಚಾರ್ಯಾದಿನಾ ನರ್ತೇ ಜ್ಞಾತುಂ ವಸ್ತ್ವಿಹ ಶಕ್ಯತೇ ।। ೧೨೮ ।। </div>
			<div class="verse">ಕುತೋಽಸ್ಯ ಬಹುರೂಪತ್ವಮಿತಿ ಹೇತುರಿಹೋಚ್ಯತೇ ।।<br />ಯುಕ್ತಾ ಹ್ಯಸ್ಯೇತಿ ವಚಸಾ ಮಿಥ್ಯಾಜ್ಞಾನೈಕಹೇತುತಃ ।। ೧೨೯ ।। </div>
			<div class="verse">ಸ್ರಜಸ್ತತ್ತ್ವಾಪರಿಜ್ಞಾನಾದ್ಯುಕ್ತಾ ದಣ್ಡಾದಯೋ ಯಥಾ ।।<br />ಪ್ರತ್ಯಕ್ತತ್ತ್ವಾಪರಿಜ್ಞಾನಾದಾತ್ಮನೋ ಹರಯಸ್ತಥಾ ।। ೧೩೦ ।। </div>
			<div class="verse">ಇನ್ದ್ರಿಯಾಣ್ಯೇವ ಹರಯೋ ಹರಣಾದ್ವಿಷಯಾನ್ಪ್ರತಿ ।।<br />ದಶ ತಾನಿ ಸಹಸ್ರಾಣಿ ಶತಾನಿ ಪ್ರಾಣಿಭೇದತಃ ।। ೧೩೧ ।। </div>
			<div class="verse">ನಾನ್ಯೋ ಹೇತುರವಿಜ್ಞಾನಾದಿನ್ದ್ರಿಯಾದೇರಿಹಾಽಽತ್ಮನಿ ।।<br />ಯತೋಽಯಮೇವ ಹರಯೋ ಯಾವತ್ಸಂಖ್ಯಾ ತದಾಶ್ರಯಾ ।। ೧೩೨ ।। </div>
			<div class="verse">ಅಯಮೇವೇನ್ದ್ರಿಯತ್ವೇನ ದೇಹತ್ವೇನ ಚ ಕಲ್ಪಿತಃ ।।<br />ತಥಾ ಶತಸಹಸ್ರಾದಿಸಂಖ್ಯಾಭೇದೇನ ಚಾಪ್ಯಯಮ್ ।। ೧೩೩ ।। </div>
			<div class="verse">ನಾಮರೂಪಕ್ರಿಯಾಭೇದೈರ್ಯಥಾ ಪೂರ್ವಮವಾದಿಷಮ್ ।।<br />ಅಯಮೇವ ತಥಾಽರೂಪಃ ಕಲ್ಪಿತೋಽವಿದ್ಯಯಾಽದ್ವಯಃ ।। ೧೩೪ ।। </div>
			<div class="verse">ತದೇತತ್ಕಲ್ಪಿತಂ ಸರ್ವಂ ಸಹೇತು ಫಲವಜ್ಜಗತ್ ।।<br />ಪ್ರತ್ಯಗಾತ್ಮಾತ್ಮಕಂ ಭಾಸ್ವತ್ಪ್ರಜ್ಞಾನಘನತತ್ತ್ವಕಮ್ ।। ೧೩೫ ।। </div>
			<div class="verse">ನಿಃಶೇಷೋಪನಿಷತ್ಸಾರಸ್ತದೇತದಿತಿ ಸಾಂಪ್ರತಮ್ ।।<br />ಉಕ್ತ್ಯಾಽಽವಿಷ್ಕ್ರಿಯತೇ ಸಾಕ್ಷಾತ್ಕರವಿನ್ಯಸ್ತಬಿಲ್ವವತ್ ।। ೧೩೬ ।। </div>
			<div class="verse">ಅಜ್ಞಾತಂ ಸಂಶಯಜ್ಞಾತಂ ಮಿಥ್ಯಾಜ್ಞಾತಮಿದಂ ಜಗತ್ ।।<br />ತದೇತದಿತ್ಯನೂದ್ಯೈತತ್ತತ್ತತ್ತ್ವಮವಬೋಧ್ಯತೇ ।। ೧೩೭ ।। </div>
			<div class="verse">ಬ್ರಹ್ಮೇತಿ ವಾಸ್ತವಂ ವೃತ್ತಂ ತಾವದಸ್ಯಾವಬೋಧ್ಯತೇ ।।<br />ಜ್ಞಾನಾತ್ಪುರಾಽಪಿ ಬ್ರಹ್ಮೈವ ನಾತೋ ಜ್ಞಾನಫಲಂ ಭವೇತ್ ।। ೧೩೮ ।। </div>
			<div class="verse">ಅಪೂರ್ವಮಿತಿ ಕಾರ್ಯತ್ವನಿಷೇಧಾಯಾಭಿಧೀಯತೇ ।।<br />ಕಾರಣತ್ವನಿಷೇಧಾಯ ತಥಾಽನಪರಗೀರಿಯಮ್ ।। ೧೩೯ ।।</div>
			<div class="verse">ಅನನ್ತರಮಿತಿ ತಯೋರನ್ಧ್ರಸ್ಯ ಪ್ರತಿಷೇಧನಮ್ ।।<br />ಕಾರ್ಯಕಾರಣಯೋರ್ಬಾಹ್ಯಮಬಾಹ್ಯಮಿತಿ ವಾರ್ಯತೇ ।। ೧೪೦ ।।</div>
			<div class="verse">ಸತ್ತಾ ವಾಽನನ್ತರಗಿರಾ ಬ್ರಹ್ಮಣಃ ಪ್ರತಿಷಿಧ್ಯತೇ ।।<br />ವಿಶೇಷೋಽಬಾಹ್ಯಶಬ್ದೇನ ತತೋ ವಾಕ್ಯಾರ್ಥರೂಪಕಮ್ ।। ೧೪೧ ।। </div>
			<div class="verse">ನಾಽಽತ್ಮನೋಽನ್ಯತ್ರ ಸಂಭಾವ್ಯಮಪೂರ್ವಾದಿ ಯದೀರಿತಮ್ ।।<br />ಬ್ರಹ್ಮಾಽಽತ್ಮೈವೇತ್ಯತೋ ವಕ್ತಿ ಶ್ರುತಿರೈಕಾತ್ಮ್ಯಸಿದ್ಧಯೇ ।। ೧೪೨ ।। </div>
			<div class="verse">ಪಾರೋಕ್ಷ್ಯಪ್ರತಿಷೇಧಾರ್ಥ ಬ್ರಹ್ಮಾಽಽತ್ಮೈವೇತಿ ಭಣ್ಯತೇ ।।<br />ಬ್ರಹ್ಮೈವಾಽಽತ್ಮೇತಿ ಚ ತಥಾ ಸಂಸಾರಿತ್ವನಿವೃತ್ತಯೇ ।। ೧೪೩ ।। </div>
			<div class="verse">ಭಿನ್ನಂ ಬ್ರಹ್ಮಾಪರಿಜ್ಞಾನಾತ್ಸಂಸಾರಿತ್ವಂ ತಥಾಽಽತ್ಮನಃ ।।<br />ತತ್ತ್ವಜ್ಞಾನಾತ್ತಮೋಧ್ವಸ್ತೌ ನೇತೀತ್ಯಾತ್ಮಾಽವಶಿಷ್ಯತೇ ।। ೧೪೪ ।। </div>
			<div class="verse">ಸರ್ವೋಽನುಭವ ಏವಾಯಮತಃ ಸರ್ವಾನುಭೂಃ ಪರಃ ।।<br />ಕಾರ್ತ್ಸ್ನ್ಯಾತ್ಸರ್ವೋ ಭವೇದೇಷ ಚಿನ್ಮಾತ್ರತ್ವಾತ್ತಥಾಽನುಭೂಃ ।। ೧೪೫ ।। </div>
			<div class="verse">ಇತೀತ್ಯುಕ್ತಪರಾಮರ್ಶೋ ವೇದಾಜ್ಞಾ ಚಾನುಶಾಸನಮ್ ।।<br />ಕರ್ತವ್ಯಮೇತದ್ವಿಜ್ಞಾನಮಿತಿ ವೇದಾನುಶಾಸನಮ್ ।। ೧೪೬ ।। </div>
			<div class="verse">ಅಸ್ಯಾತಿಲಙ್ಘನೇ ದೋಷಃ ಸಂಸಾರಾನರ್ಥಸಂಗತಿಃ ।।<br />ಕುರ್ವತಶ್ಚ ಮಹಾಲ್ಲಾ಼ಭ ಆತ್ಮನಃ ಕೃತಕೃತ್ಯತಾ ।। ೧೪೭ ।। </div>
			<div class="authorline">ಇತಿ ಶ್ರೀಬೃಹದಾರಣ್ಯಕೋಪನಿಷದ್ಭಾಷ್ಯವಾರ್ತಿಕೇ ದ್ವಿತೀಯಾಧ್ಯಾಯಸ್ಯ ಪಞ್ಚಮಂ ಬ್ರಾಹ್ಮಣಮ್ </div>
		</div>
		<div class="section" type="brahmana" id="BRVK_C02_S06">
			<div class="sname">॥ ಷಷ್ಠಂ ಬ್ರಾಹ್ಮಣಮ್ ॥</div>
			<div class="verse">ಸ್ತುತ್ಯರ್ಥಂ ಬ್ರಹ್ಮವಿದ್ಯಾಯಾ ಬ್ರಹ್ಮವಿದ್ವಂಶ ಉಚ್ಯತೇ ।।<br />ಜಪೋಽಯಂ ಬ್ರಹ್ಮವಿಜ್ಞಾನಜನ್ಮನೇ ಚೋದ್ಯತೇ ಶ್ರುತೌ ।। ೧ ।। </div>
			<div class="verse">ಪುಂಮತ್ಯೂಹೋತ್ಥಿತಾಶಙ್ಕಾನಿವೃತ್ತ್ಯರ್ಥಂ ಯಥೋದಿತಮ್ ।।<br />ಬ್ರಹ್ಮಜ್ಞಾನಸ್ಯ ವಾ ವಂಶೋ ಯತ್ನಾಚ್ಛ್ರುತ್ಯಾಽಯಮುಚ್ಯತೇ ।। ೨ ।। </div>
			<div class="verse">ಯಸ್ಯಾನುಶಾಸನಂ ತಸ್ಯ ಸ್ವಯಂಭೋಃ ಪ್ರತಿಪತ್ತಯೇ ।।<br />ಪೌತಿಮಾಷ್ಯಾದಿಕೋ ಗ್ರನ್ಥಃ ಶ್ರುತ್ಯಾಽಥ ಪ್ರತಿಪಾದ್ಯತೇ ।। ೩ ।। </div>
			<div class="verse">ಅಗ್ರಾತ್ಪ್ರಭೃತಿ ವಂಶೋಽಯಮಾವೇದಬ್ರಹ್ಮಮೂಲತಃ ।।<br />ಭಿನ್ನಹೇತುನಿಷೇಧಾರ್ಥಂ ಸ್ವಯಂಭು ಬ್ರಹ್ಮ ಶಬ್ದ್ಯತೇ ।। ೪ ।। </div>
			<div class="verse">ಯಸ್ಮಾದಪರತನ್ತ್ರೋಽಯಂ ವೇದಾತ್ಮಾ ಬ್ರಹ್ಮ ಭಣ್ಯತೇ ।। <br />ಮನೋವಾಕ್ಕರ್ಮಭಿಸ್ತಸ್ಮಾದ್ಭಕ್ತ್ಯಾ ತಸ್ಮೈ ನಮಃ ಸದಾ ।। ೫ ।।</div>
						<div class="authorline">ಇತಿ ಶ್ರೀಬೃಹದಾರಣ್ಯಕೋಪನಿಷದ್ಭಾಷ್ಯವಾರ್ತಿಕೇ ದ್ವಿತೀಯಾಧ್ಯಾಯಸ್ಯ ಷಷ್ಠಂ ಬ್ರಾಹ್ಮಣಮ್</div>
		</div>
		<div class="authorline">ಶತಾನಿ ದಶ ಪಞ್ಚೈವ ಶ್ಲೋಕಾಃ ಸಪ್ತದಶಾಪರೇ ।।<br />ಶ್ಲೋಕಸಂಖ್ಯಾಽತ್ರ ವಿಜ್ಞೇಯಾ ಚತುರ್ಥಾಧ್ಯಾಯವಾರ್ತಿಕೇ ।। </div>
		<div class="authorline">ಇತಿ ಶ್ರೀಮತ್ಪರಮಹಂಸಪರಿವ್ರಾಜಕಾಚಾರ್ಯ ಶ್ರೀಸುರೇಶ್ವರಾಚಾರ್ಯವಿರಚಿತೇ ಬೃಹದಾರಣ್ಯಕೋಪನಿಷದ್ಭಾಷ್ಯವಾರ್ತಿಕೇ ದ್ವಿತೀಯೋಽಧ್ಯಾಯಃ </div>
	</div>
</body>

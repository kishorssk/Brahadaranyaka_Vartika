<?xml version="1.0" encoding="UTF-8"?>
<!DOCTYPE body SYSTEM "brvs.dtd">
<body>
<div class="chapter" type="adhyaya" id="BRVS_C04">
	<div class="ch_name"> ॥ चतुर्थोऽध्यायः ॥ </div>
		<div class="section" type="brahmana" id="BRVS_C04_S01">
			<div class="sname">॥ प्रथमं ब्राह्मणम् ॥</div>
				<p>आनन्दं ब्रह्म विज्ञानं साक्षादित्यादिलक्षणम् ।।<br />पञ्चमान्ते विनिर्णीतं जल्पन्यायेन सांप्रतम् ।। १ ।। </p>
				<p>वागादिदेवताद्वारा भूयस्तस्यैव वित्तये ।।<br />षष्ठ आरभ्यतेऽध्यायो वादन्यायेन यत्नतः ।। २ ।। </p>
				<p>योग्यकालावबोधार्थमासांचक्र इतीरणम् ।।<br />कल्पं बुद्ध्वाऽथ तमृषिराजगाम महीपतिम् ।। ३ ।। </p>
				<p>पशूनिच्छन्किमागास्त्वं प्रश्नान्वा सूक्ष्मनिर्मयान् ।।<br />वक्तुं किमागतोऽसीति नृपः पप्रच्छ तं मुनिम् ।। ४ ।। </p>
				<p>धनार्थं ब्राह्मणा यान्ति राजानमिति युज्यते ।।<br />न त्वनापदि विद्यार्थं तं यान्तीह द्विजोत्तमाः ।। ५ ।। </p>
				<p>नान्यत्र क्षत्र्रियाद्विद्या यत्र संभाव्यते क्वचित् ।।<br />उपसीदन्ति तत्रैव ब्राह्मणाः क्षत्र्रियान्सदा ।। ६ ।। </p>
				<p>याज्ञवल्क्यस्य शिष्यत्वे ग्रन्थच्छायाऽपि नेष्यते ।।<br />जनकस्यैव शिष्यत्वे ग्रन्थच्छायोपलक्ष्यते ।। ७ ।। </p>
				<p>अण्वन्तानिति शब्दोऽयं न स्यात्पशुविशेषणम् ।।<br />उभयं त्वित्यतः शेषाद्दूयं पृष्टमतो भवेत् ।। ८ ।। </p>
				<p>तद्धेतुहेतुमत्त्वस्य प्रसिद्ध्यर्थमथावदत् ।।<br />इच्छाम्युभयमप्येतदित्येवं ह्यन्यथा वदेत् ।। ९ ।। </p>
				<p>वाग्देवताऽग्निरत्र स्यात्तथाऽऽयतनमिन्द्रियम् ।।<br />ब्रह्माऽऽकाशः प्रतिष्ठा च नामोपनिषदुच्यते ।। १० ।।</p>
				<p>करणायतनान्देवान्स्वप्रतिष्ठान्व्रजेत्तु सः ।।<br />प्रज्ञाद्युपनिषत्कान्यो ध्यानाद्देवो भवेदिह ।। ११ ।। </p>
				<p>देवतायतने चैव प्रतिष्ठोपनिषत्तथा ।।<br />षट्स्वप्येतेषु विज्ञेयमेतदेव चतुष्टयम् ।। १२ ।। </p>
				<p>मातृमानिति हेतूक्तिः सम्यग्बक्तृत्वसिद्धये ।।<br />सम्यक्त्वप्रतिपत्त्यर्थं तथैव स्यात्परं वचः ।। १३ ।। </p>
				<p>यस्मादवदतो लोके पुरुषार्थो न कश्चन ।।<br />दृष्टो वा यदि वाऽदृष्टो वाग्ब्रह्मातः प्रतीयताम् ।। १४ ।। </p>
				<p>न चेदायतनाद्युक्तमेकपाद्ब्रह्म तर्हि तत् ।।  <br />असमस्तमिदं ब्रह्म न युक्तं समुपासितुम् ।। १५ ।। </p>
				<p>स त्वं जानंश्चतुष्पान्मे ब्रह्म व्याख्यातुमर्हसि ।।<br />वागेवाऽऽयतनमिति याज्ञवल्क्योऽप्युवाच तम् ।। १६ ।। </p>
				<p>वागेवाऽऽयतनं तस्य वागेव करणं भवेत् ।।<br />ब्रह्माऽऽकाशः प्रतिष्ठा स्यात्प्रज्ञाऽस्योपनिषत्तथा ।। १७ ।। </p>
				<p>प्रज्ञेयं किं ततो भिन्ना प्रतिष्ठायतने यथा ।।<br />किंवाऽभिन्नेति मे ब्रूहि प्रज्ञोपनिषदं स्फुटम् ।। १८ ।। </p>
				<p>स्वयमेव तु वाक्प्रज्ञा ब्रह्मणो न तु भिद्यते ।।<br />कुतः प्रज्ञात्वसंसिद्धिर्वाच इत्येतदुच्यते ।। १९ ।। </p>
				<p>यत एवमतो वाचं परं ब्रह्मेति चिन्तयेत् ।।<br />विराङ्गृहीतिरत्र स्यात्साधारकरणग्रहात् ।। २० ।। </p>
				<p>तथा देवतया सूत्रं नियन्ताऽपि वियद्गिरा ।।<br />कारणाद्यखिलं विश्वं देवतावधि भण्यते ।। २१ ।।</p>
				<p>यतो वागाद्युपास्त्यत्र तस्मात्सर्वं विवक्षितम् ।। <br />एनं भूतानि सर्वाणीत्युपासनफलाभिधा ।। २२ ।। </p>
				<p>देवो भूत्वेति देवान्हि प्रधानफलकीर्तनम् ।।<br />विद्वान्य एवमित्युक्त्या साध्यसाधनसंगतिः ।। २३ ।। </p>
				<p>देवो भूत्वेति जीवन्सन्भावनोपचयान्नरः ।।<br />वैलक्षण्यमुपास्तीनां भण्यते ब्रह्मबोधतः ।। २४ ।। </p>
				<p>तथैव वचसोक्तिः स्याद्देवो भूत्वेति संभवात् ।।<br />प्रतिवाक्यं बहूक्तिश्च षण्णामेकत्वसिद्धये ।। २५ ।। </p>
				<p>प्रागपि ब्रह्मविज्ञानाद्ब्रह्मैवाभूद्यथा तथा ।।<br />देवोपासनतः पूर्वं नाभूद्देव उपासकः ।। २६ ।। </p>
				<p>भावनोपचयाद्देवो भूत्वा विद्वानिहैव तु ।।<br />देवानप्येति सोऽग्न्यादीञ्शरीरत्यागतः परम् ।। २७ ।। </p>
				<p>उत्पत्त्याद्यात्मकं कार्यं साध्यं सर्वस्य कर्मणः ।।<br />उपासनं च कर्मैव युक्तमुक्तमिदं ततः ।। २८ ।। </p>
				<p>ब्रह्म वा इदमित्येवं तथा ब्रह्मैव सन्निति ।।<br />प्रागपि ब्रह्मविज्ञानात्सिद्धं तादात्म्यमुच्यते ।। २९ ।। </p>
				<p>हस्त्यृषभमिति चोक्त्या भण्यते गुरुदक्षिणा ।।<br />स च तां नाग्रहीद्दत्तां पिता म इति हेतुगीः ।। ३० ।। </p>
				<p>नन्वनुशिष्ट एवायं पूर्वोक्तैरनुशासनैः ।।<br />पितृव्रतोपरोधोऽत्र नातः कश्चन विद्यते ।। ३१ ।। </p>
				<p>नाऽऽत्मविद्यातिरेकेण पितुर्वस्त्वन्तरे यतः ।।<br />असमाप्तेः पुमर्थस्य मतं नास्यानुशासनम् ।। ३२ ।। </p>
				<p>यस्मिञ्ज्ञातेऽखिलं ज्ञातं कृतमाप्तं च कामितम् ।। <br />तित्यक्षितं च संत्यक्तं पितुस्तदनुशासनम् ।। ३३ ।। </p>
				<p>यतो वस्त्वन्तरं नान्यदात्मनो विद्यते परम् ।।<br />सम्यक्तज्ज्ञानमेवातस्तदन्यत्र मृषा मतिः ।। ३४ ।। </p>
				<p>आत्मज्ञानोदयायैव याज्ञवल्क्योऽप्यतोऽवदत् ।।<br />उपासनान्यशेषाणि तथा कर्माण्यशेषतः ।। ३५ ।।</p>
			<div class="authorline">इति श्रीबृहदारण्यकोपनिषद्भाष्यवार्तिके चतुर्थाध्यायस्य प्रथमं षडाचार्यब्राह्मणम् </div>
		</div>
		<div class="section" type="brahmana" id="BRVS_C04_S02">
			<div class="sname">॥ द्वितीयं ब्रह्माणम्॥</div>
				<p>अनुशिष्यापि स नृपं यदा नैच्छद्धनं नृपात् ।।<br />अननुशिष्टहेतूक्त्या मती राज्ञस्तदाऽभवत् ।। १ ।। </p>
				<p>यथोक्ता नानुशिष्टिश्चेत्कीदृक्तदनुशासनम् ।।<br />संभावितानुशिष्ट्यर्थं तं राजोपससाद ह ।। २ ।। </p>
				<p>उपासनानां सर्वेषामैकात्म्यज्ञाननिष्ठता ।।<br />ब्रह्मविद्याधिकारत्वादित्येतदधुनोत्यते ।। ३ ।। </p>
				<p>कूर्चादुत्थाय विधिना तं राजोपससाद ह ।।<br />भगवन्ननुशाधीति यथेहाभिमतं तव ।। ४ ।। </p>
				<p>यथा जिगमिषुः पान्थो रथंं वा नावमेव वा ।।<br />आददीताऽऽप्तिसिद्ध्यर्थं गन्तव्यस्य तथैव च ।। ५ ।। </p>
				<p>यथोक्तोपनिषद्भिस्त्वं संस्कृतात्माऽसि भावितः ।। <br />एवं वृन्दारकः पूज्य आढ्यो मानुषवित्तवान् ।। ६ ।। </p>
				<p>तथैवाधीतवेदश्च युक्तः साधनसंपदा ।।<br />गतिसाधनवत्त्वाच्च गन्तव्यमनुमीयते ।। ७ ।। </p>
				<p>अध्यात्मादिव्यवच्छेदान्मुच्यमान उपासनैः ।।<br />आविरिञ्चादितो भूप यास्यसि क्वेति भण्यताम् ।। ८ ।। </p>
				<p>पप्रच्छ याज्ञवल्क्योऽत इतस्त्वं क गमिष्यसि ।। <br />सर्वस्यैवाऽऽत्मभूतत्वाद्गन्तव्यं न स पश्यति ।। ९ ।। </p>
				<p>ननूक्तोपनिषद्भिर्हि गन्तव्यं प्राक्प्रबोधितम् ।।<br />देवो भूत्वेति वचसा तत्कस्मादिह पृच्छयते ।। १० ।। </p>
				<p>नाहं वेदेति च नृपो जानन्नप्यब्रवीत्कथम् ।।<br />नैष दोषो यतोऽप्राक्षीद्याज्ञवल्क्यो नराधिपम् ।। ११ ।।</p>
				<p>पूर्वभूमेर्मुच्यमान उत्तरां कां गमिष्यसि ।।<br />देवतोपासनाद्येतज्ज्ञानोत्पत्त्यै विवक्षितम् ।। १२ ।। </p>
				<p>उपासनानि सर्वाणि परविद्याधिकारतः ।।<br />क्रममुक्तिफलानीति क्व गमिष्यसिगीरतः ।। १३ ।। </p>
				<p>राज्ञस्तु तदविज्ञानान्नाहं वेदेति युज्यते ।।<br />अन्ये गतिविवक्षार्थं मुनेः प्रश्नं प्रचक्षते ।। १४ ।। </p>
				<p>साक्षाद्ब्रह्मविदप्येष नाऽऽत्माप्तौ गतिविन्नृपः ।।<br />परमात्मैव गन्तव्यः परमात्मविदा ननु ।। <br />अथ कः संशयो येन स तेनैवं नियुज्यते ।। १५ ।। </p>
				<p>गतिर्न विदिता तस्य तां स तस्मै विवक्षति ।।<br />एवमर्थमुपोद्धातमेवं स कृतवान्मुनिः ।। १६ ।। </p>
				<p>श्रुतौ यद्यपि नैतस्यां श्रूयते गतिचोदना ।।<br />तथाऽपि गतिरेवेयमुत्तरत्र स्फुटं हि तत् ।। १७ ।। </p>
				<p>गतिविज्ञानवैकल्यात्परमात्मविदप्यसौ ।।<br />न जाने क्व गमिष्यामि कथं वेत्यब्रवीन्नृपः ।। १८ ।।</p>
				<p>इति व्याचक्षते केचिन्द्रन्थमेतं महाधियः ।।<br />श्रुत्यक्षरानुसारेण नायमर्थोऽत्र लभ्यते ।। १९ ।। </p>
				<p>ब्रह्मवित्त्वे तु राज्ञोऽस्य मितिं नोपलभामहे ।।<br />ग्रन्थे नानन्तरे यस्मादात्मज्ञानं समीरितम् ।। २० ।। </p>
				<p>गत्यर्थो नापि च प्रश्नः क्व गमिष्यसिलक्षणः ।।<br />गन्तव्यं पृच्छ्यते यस्मान्न पिपृच्छिषिता गतिः ।। २१ ।। </p>
				<p>यत्साक्षादित्युपक्रम्य य आत्मेत्युपसंहृतेः ।।<br />तदन्यस्य तदात्मत्वाद्ब्रह्मणि स्यात्कथं गतिः ।। २२ ।।</p>
				<p>गतिगन्तव्यगन्त्रादेरोतप्रोतात्मवर्त्मना ।।<br />ब्रह्मात्मनि समाप्तत्वाद्गतिः का परमात्मनि ।। २३ ।। </p>
				<p>अब्देशा पृथिवी कृत्स्ना तेजोदेशं तथा जलम् ।।<br />वायुदेशं तथा तेजो वियद्देशोऽनिलोऽखिलः ।। २४ ।।</p>
				<p>स्वार्थदेशः परार्थोऽर्थः स्वप्नदर्शनवद्यतः ।।<br />आत्ममात्रैकयाथात्म्यान्न मुक्तौ स्याद्गतिस्ततः ।। २५ ।। </p>
				<p>ब्रह्मैव सन्नवाप्नोति ब्रह्मोति वचनं स्फुटम् ।।<br />गन्तृगन्तव्ययोर्भेदे विरुध्येत न संशयः ।। २६ ।। </p>
				<p>क्रियाकारकभेदे हि गतिः सर्वत्र दृश्यते ।।<br />गन्तव्य आत्मनि कुतः क्रियाकारकसंभवः ।। २७ ।। </p>
				<p>नैवात्र गतिरस्तीति स्पष्टमागमशासनम् ।।<br />सर्वमात्मैव ब्रह्मैव तथाच श्रुतिशासनम् ।। २८ ।। </p>
				<p>तमोमात्रातिरेकेण व्यवधानान्तरं न च ।।<br />यस्मादस्ति ततो मुक्तौ नाऽऽत्मनो गतिरिष्यते ।। २९ ।। </p>
				<p>अध्यात्मादिपरिच्छेदाद्यथोक्तोपासनाश्रयात् ।।<br />विमुच्य़मानः केतस्त्वं गमिष्यसि वदाऽऽशु मे ।। ३० ।। </p>
				<p>नाहं तद्भगवन्वेद यत्र यास्याम्यतः परम् ।।<br />देवतावर्त्मना नाहं गन्तव्यं वेद्मि किंचन ।। ३१ ।।</p>
				<p>देवतावाप्तिमात्रं हि त्वत्तः प्राक्श्रुतवानहम् ।।<br />उक्तोपासाफलं नातो गन्तव्यं वेद्मि किंचन ।। ३२ ।। </p>
				<p>इत्युक्तवन्तं प्रत्याह तद्वक्ष्यामि तवाधुना ।।<br />मुच्यमानोऽथ यत्र त्वं गमिष्यसि नराधिप ।। ३३ ।।</p>
				<p>अविद्यामात्रविध्वस्तौ यतोऽनाप्तवदाप्यते ।।<br />गमिष्यसीत्यतो वक्ति स्वास्थ्यं यातो यथा तथा ।। ३४ ।। </p>
				<p>अतोऽवगतिरेवात्र गतित्वेन विवक्ष्यते ।।<br />प्राप्तोऽसीति यतो ज्ञानजन्ममात्रं प्रवक्ष्यति ।। ३५ ।। </p>
				<p>इन्धो नामैष पुरुषो दक्षिणेऽक्षणि यः स्थितः ।।<br />आदित्यान्तर्गतो देवो व्याख्यातायतनादिकः ।। ३६ ।। </p>
				<p>इध्यतेऽहर्निशं यस्मादिन्धनामा ततः पुमान् ।।<br />श्रुत्येह दृष्टोऽतिशयः कश्चित्स्याद्दक्षिणोऽक्षणि ।। ३७ ।। </p>
				<p>अङ्गं वा वीर्यवदृष्टं पुंसां प्रायेण दक्षिणम् ।।<br />दक्षिणाक्षिग्रहस्तस्माद्भोक्तृत्वप्रतिपत्तये ।। ३८ ।। </p>
				<p>दक्षिणेऽक्ष्णीन्धनामाऽयंं पुमान्भोक्तेति यं विदुः ।।<br />इन्धं सन्तं तमात्मानमिन्द्रनाम्ना प्रचक्षते ।। ३९ ।।</p>
				<p>प्रत्यक्षनामग्रहणं परिहृत्य परोक्षतः ।।<br />परोक्षनामग्रहणप्रिया देवा य़तस्ततः ।। ४० ।। </p>
				<p>परोक्षनामग्रहणे प्रीयन्ते देवता यतः ।।<br />तस्मादाचक्षते नाम पारोक्ष्येणैव मानवाः ।। ४१ ।। </p>
				<p>मा ज्ञासिष्ट कथं नाम नामतत्त्वं बहिर्जनः ।।<br />परोक्षनामग्रहणं तेन देवस्य रोचते ।। ४२ ।। </p>
				<p>प्रत्यक्षनामग्रहणं प्रद्विषन्ति जगत्यपि ।।<br />श्रेयांसोऽमुकमिश्रास्त इत्युक्तिं कामयन्ति च ।। ४३ ।। </p>
				<p>तस्यैवान्नपतेर्जाया येयं सव्येऽक्ष्णि संस्थिता ।।<br />भोग्यत्वात्सा विराडुक्ता तद्भोक्ता दक्षिणाक्षिगः ।। ४४ ।। </p>
				<p>एकस्यैव हि देवस्य विभागः स्थानदेवतः ।।<br />अग्नीषोमात्मना श्रुत्या ध्यानार्थमिह भण्यते ।। ४५ ।। </p>
				<p>नानयोर्व्यतिरेकोऽस्ति भोक्तृभोग्यात्मनोः क्वचित् ।।<br />प्रधानगुणभावेन सर्वत्रैते व्यवस्थिते ।। ४६ ।। </p>
				<p>तयोः समागमश्चास्मिन्हृद्यन्तस्थे सुषौ मिथः ।।<br />संस्तुतोऽत्रेति संस्तावो हृद्याकाश इहोच्यते ।। ४७ ।। </p>
				<p>ऊर्ग्रसो लोहितस्यात्र पिण्डो यः सोऽन्नमेतयोः ।।<br />अन्नं दामेति यत्पूर्वं व्याख्यातं शिशुबन्धनम् ।। ४८ ।। </p>
				<p>मिथो नाडीशतानद्धं तयोः प्रावरणं तथा ।।<br />तज्जालकमिवाऽऽभाति बहुच्छिद्रत्वसाम्यतः ।। ४९ ।। </p>
				<p>तयोः संचरतोर्मार्गो यैषोर्ध्वा हृदयाद्गता ।।<br />जाग्रद्देशाप्तये ज्ञेया नाडी स्वप्नाख्यभूमितः ।। ५० ।। </p>
				<p>अन्नस्य प्रविवेकार्थं भोक्तुः सौक्ष्म्यार्थमेव च ।।<br />नाडीनां परिणाहोऽथ सम्यक्श्रुत्येह वर्ण्यते ।। ५१ ।। </p>
				<p>नाड्योऽतिसूक्ष्माः पुसोऽस्य व्यवहारप्रसिद्धये ।।<br />सहस्रभेदसंभिन्नकेशैकाशसमा हिताः ।। ५२ ।। </p>
				<p>नोपमेह यतस्तासां सौक्ष्म्ये जगति विद्यते ।। <br />तस्मात्केशविभागोऽयं नाडीसौक्ष्म्यार्थमुच्यते ।। ५३ ।।</p>
				<p>यथा संचरणी नाडी प्रोक्तेयं देवतात्मनोः ।।<br />देवतानां तथाऽन्यासां नाड्यो ज्ञेयाः सहस्रशः ।। ५४ ।। </p>
				<p>शब्दाद्यन्नवहाः सूक्ष्माः श्रोत्रादिकरणाश्रयाः ।।<br />देवता देवतात्मानं तर्पयन्तीद्द ताः सदा ।। ५५ ।। </p>
				<p>अतिसूक्ष्माभिरेताभिर्जग्धमन्न समास्रवत् ।।<br />देवता आस्रवत्येतद्व्याप्नोत्येतद्यथोदितम् ।। ५६ ।। </p>
				<p>सर्वास्वेव हितास्वासु सर्वा अध्यात्मदेवताः ।।<br />चरन्त्यूर्ग्रसपूर्णासु भोगार्थे पुरुषस्य तु ।। ५७ ।। </p>
				<p>स्वचिदाभाससंव्याप्तिः पुंभोगः सुखदुःखयोः ।।<br />सोऽप्यस्य देवतातन्त्रो देवताश्चान्नसंश्रयाः ।। ५८ ।। </p>
				<p>अन्नं नाड्याश्रयं सूक्ष्मं तच्छ्रुत्येहोपवर्ण्यते ।।<br />एताभिरित्यतो यावच्छारीरादिति चोदना ।। ५९ ।। </p>
				<p>प्रविविक्ततरोऽन्नंशस्तर्पयन्प्राणदेवताः ।।<br />प्राप्नोति लिङ्गमाहारः स तस्येत्यभिधीयते ।। ६० ।। </p>
				<p>चीयमानादितो देहाद्रसाद्यन्नेन भौतिकात् ।।<br />प्रविविक्ततराहारो लिङ्गात्माऽयं पुरोदितात् ।। ६१ ।। </p>
				<p>रसादिः प्रविविक्तः स्यात्पुरीषदिव्यपेक्षया ।।<br />रसादेरपि सूक्ष्मोऽयमाहारो लिङ्गतृप्तिकृत् ।। ६२ ।। </p>
				<p>यत एवमतः प्राह तल्लिङ्गं स्थूलदेहतः ।।<br />प्रविविक्ततराहारं श्रुतिः सूक्ष्मान्नसंस्थितेः ।। ६३ ।। </p>
				<p>यतोऽतिसूक्ष्मो लिङ्गात्मा नातोऽयं स्थूलदेहवत् ।।<br />देहाद्देहान्तरं गच्छन्केनचित्प्रतिहन्यते ।। ६४ ।। </p>
				<p>इवेत्यनर्थकं केचिदेवार्थेन विरोधतः ।।<br />एवार्थस्योपमामन्य इवार्थे चावधारणम् ।। ६५ ।। </p>
				<p>लिङ्गाहारादप्यणीयान्यतः प्राज्ञात्मनस्ततः ।।<br />उपमार्थमिवेत्येतत्पदमत्र प्रयुज्यते ।। ६६ ।। </p>
				<p>कदम्बपुष्पवत्सैषा देवता हृदयाश्रया ।।<br />बहिर्गतासु नाडीषु विषक्ता हृदयादधि ।। ६७ ।। </p>
				<p>यथेयं देवता सर्वास्तथाऽन्या अपि देवताः ।।<br />साधारणत्वात्सर्वासां कारप्यस्य करणस्य च ।। ६८ ।। </p>
				<p>तत्रैकस्या यदा कार्यं दृष्ट्यादि स्यादुपस्थितम् ।।<br />गुणभावं तदा यान्ति सर्वास्तां प्रति देवताः ।। ६९ ।। </p>
				<p>नाड्यन्तरेष्वपि तथा सर्वासां संहतत्वतः ।।<br />एष एव क्रमो ज्ञेयः प्राधान्यगुणभावयोः ।। ७० ।। </p>
				<p>एवं च सति यावत्यो नाड्यो हृदयबन्धनाः ।।<br />संवत्सराश्च तावन्तस्ते प्रजापतयोऽग्नयः ।। ७१ ।। </p>
				<p>प्रतिभागं समाप्तत्वात्पूर्वोक्तस्येह वस्तुनः ।।<br />देवताऽतो यथाऽध्यात्ममधिभूतं तथैव सा ।। ७२ ।। </p>
				<p>अधिदैवं च विभ्वीयं द्वैतैकत्वेन विष्ठिता ।।<br />यथाऽस्य नाड्यः पुंसः स्युरध्यात्मं सर्वतो गताः ।। ७३ ।। </p>
				<p>अधिभूतः तथाऽस्यैव वायुमय्यः समन्तगाः ।। <br />एतस्मादेव निःसृत्य शरीरात्सर्वतो गताः ।। ७४ ।। </p>
				<p>अधिभूतात्मनैवायं नाडीलक्षणवर्त्मना ।।<br />आपूर्येदं जगत्सर्वं स्थित आध्यात्मिकः पुमान् ।। ७५ ।। </p>
				<p>नाड्य आध्यात्मिकस्येव ह्यधिदैवात्मनस्तथा ।। <br />विराजो रश्मयो ज्ञेयाः प्रत्यंशावसितास्तथा ।। ७६ ।। </p>
				<p>आध्यात्मिकस्येव पुंसः कृत्स्नाऽध्यात्माधिभूतय़ोः ।।<br />अनन्तभिन्नकार्येषु समाप्तिर्देवतात्मनः ।। ७७ ।। </p>
				<p>आध्यात्मिकं परिच्छेदमुक्तदर्शनवर्त्मना ।। <br />देवतासूपसंहृत्य विराज्यपि च देवताः ।। ७८ ।। </p>
				<p>विराजं चोपसंहृत्य प्राणविज्ञानविग्रहे ।।<br />हिरण्यगर्भे तं चापि सर्वकारण आत्मनि ।। ७९ ।। </p>
				<p>अध्यात्मदेवताः सर्वा हृदि नीत्वाऽऽत्मनस्ततः ।।<br />हृदयादुक्तनाडीभिः संदध्यात्सूर्यरश्मिभिः ।। ८० ।। </p>
				<p>रविहृन्मध्यगं यायात्ततो रश्मिभिरावृतः ।। <br />हिरण्यगर्भमात्मानं ततस्तत्कारणं बुधः ।। ८१ ।। </p>
				<p>वैश्वानरात्तदात्मानं प्राप्तस्य हृदि तैजसम् ।।<br />हिरण्यगर्भं तं चापि प्राणात्मन्युपसंहरेतु ।। ८२ ।। </p>
				<p>प्राणशब्देन चाप्यत्र कारणात्माऽभिधीयते ।। <br />बीजं कार्यस्य सर्वस्य प्राज्ञश्चेति निरुच्यते ।। ८३ ।। </p>
				<p>कार्याणां कारणं मुक्त्वा नान्यत्रास्त्यप्ययो यतः ।। <br />तस्मात्कारणसंप्राप्त्या यायान्नेतीत्यकारणम् ।। ८४ ।। </p>
				<p>साश्रयैः करणैर्हीनो ग्रस्ताध्यात्माधिदैवतः ।।<br />प्राणात्मा एक एवाऽऽस्ते प्रज्ञानघनविग्रहः ।। ८५ ।। </p>
				<p>निर्विभागात्मनस्तस्य प्राञ्चः प्राणाः पुराऽस्य ये ।।<br />प्राची दिगेव संवृत्तास्तदवच्छेदहानतः ।। ८६ ।। </p>
				<p>दक्षिणा दक्षिणे प्राणाः प्रत्यञ्चश्चापि पश्चिमाः ।।<br />उदीची दिगुदञ्चश्च सर्वे सर्वा दिशस्तथा ।। ८७ ।। </p>
				<p>यत्साक्षिकी तमःसिद्धिस्तत्कार्यस्य च लक्ष्यते ।।<br />तद्भावाभावयोरात्मा न कार्यं नापि कारणम् ।। ८८ ।। </p>
				<p>तेनैव ज्ञात्मनाऽशेषं तद्ध्वान्तं ध्वान्तजं तथा ।।<br />जग्ध्वा नित्यात्मना विद्वान्पूर्णदृष्ट्याऽवशिष्यते ।। ८९ ।। </p>
				<p>एष मार्ग उपन्यस्त ऐकात्म्यज्ञानजन्मने ।।<br />न त्वर्चिरादिवत्तस्य प्राप्तये गतिकल्पना ।। ९० ।। </p>
				<p>आत्मत्वादाप्ततत्त्वोऽयं न देशाद्यन्तरायवान् ।।<br />ज्ञानं मुक्त्वा ततः प्राप्तौ नान्यत्किंचिदपेक्षते ।। ९१ ।। </p>
				<p>प्रत्याय्यैवं परात्मानं मुनिराह नराधिपम् ।।<br />प्राप्तोऽस्यभयमित्येवं भयहेतुविनाशतः ।। ९२ ।। </p>
				<p>भयहेतुरविद्यैव सा च दुःस्थितसिद्धिका ।।<br />प्रागप्यैकात्म्यविज्ञानादविचारितसिद्धिका ।। ९३ ।। </p>
				<p>यतोऽतः प्रत्याग्याथात्म्यभास्वद्विज्ञानभास्कर -<br />प्रसतिमात्रादेवास्या ध्वस्तिरात्यन्तिकी भवेत् ।। ९४ ।। </p>
				<p>प्राप्तोऽसीति च निर्देशाज्ज्ञानमेवाऽऽत्मनो गतिः ।। <br />ज्ञानादन्या गतिश्चेत्स्यात्प्राप्स्यसीत्येव तं वदेत् ।। ९५ ।। </p>
				<p>ज्ञानतुल्याममन्वानो दक्षिणां गुरवे नृपः ।।<br />अभयं त्वामिति प्राह याज्ञवल्क्यं स पार्थिवः ।। ९६ ।।</p>
				<p>उचिता दक्षिणैषैव योक्तेहाभयलक्षणा ।।<br />सम्यग्ज्ञानाख्यदानस्य तदन्या संसृतिर्यतः ।। ९७ ।। </p>
				<p>यच्चाभयं वेदयस इति प्रत्यूचिवान्नृपः ।।<br />तत्तमोध्वस्तितः कार्यं नान्यदस्तीति लिङ्ग्यते ।। ९८ ।। </p>
				<p>अभयस्य प्रदातृत्वान्नन्ववाप्ताभयो गुरुः ।।<br />अभयं त्वामिति कथं राज्ञाऽऽशीस्तं प्रतीर्यते ।। ९९ ।।</p>
				<p>इत्यस्य परिहारोक्तिं केचिदाचक्षते बुधाः ।।<br />शब्दादवाप्तमभयं न तु साक्षाच्चकार तत् ।। १०० ।। </p>
				<p>साक्षात्करणसिद्ध्यर्थमतो राजाऽब्रवीन्मुनिम् ।।<br />अभयं त्वामिति वचस्तद्ध्यस्याप्राप्तमुच्यते ।। १०१ ।। </p>
				<p>यदि वा द्विविधो मोक्षो जीवत्येव शरीरके ।।<br />एकः साक्षात्कृतब्रह्मा मृतेरूर्ध्वं च तल्लयः ।। १०२ ।। </p>
				<p>एवं परिजिहीर्षन्ति न तु न्यायोक्तिरीदृशी ।।<br />प्राप्तोऽसीति मुनेरुक्तेः परिहारो न युज्यते ।। १०३ ।। </p>
				<p>तज्ज्ञानमात्रमेवोकत्वा प्राप्तोऽसीति यतोऽवदत् ।।<br />तत्साक्षात्करणान्नान्यस्तल्लयो वाऽत इष्यते ।। १०४ ।। </p>
				<p>शाब्दविज्ञानमात्रेण नाऽऽचार्यत्वे नियुज्यते ।।<br />श्रोत्रियं ब्रह्मनिष्ठं च गुरुं यायादिति श्रुतेः ।। १०५ ।।</p>
				<p>अभयं वेदयसीत्येतन्न चासाश्रात्कृते परे ।।<br />शाब्दमात्रपरिज्ञाने राज्ञोे युक्तं प्रभाषितुम् ।। १०६ ।। </p>
				<p>असाधारणधर्मोत्थं विज्ञानं वस्तुनि प्रमा ।।<br />शब्दमात्रप्रमोत्थं तु न मानं वस्त्वसंश्रयात् ।। १०७ ।। </p>
				<p>साक्षात्कृतैकतत्त्वस्याप्यैकात्म्यप्रलयं प्रति ।।<br />किं समाशङ्क्यते येन तदाशीः संप्रयुज्यते ।। १०८ ।। </p>
				<p>ज्ञानानुरूपामेवातो दक्षिणां दित्सुरब्रवीत् ।।<br />अभयं त्वामिति नृपो यथोक्तज्ञानलिङ्गनम् ।। १०९ ।। </p>
				<p>साक्षाज्ज्ञानातिरेकेण नालमन्यद्विमुक्तये ।। <br />यथा तथाऽसकृत्पूर्वमवोचाम पदे पदे ।। ११० ।। </p>
				<p>भवानप्यहमेवेति यदा साक्षाद्विनिश्चयः ।।<br />विदेहादि तदा विश्वं त्वत्तः कस्येति कथ्यताम् ।। १११ ।। </p>
				<p>ममेव भवतोऽपीदं न च किंचिदसंगतम् ।।<br />अभावाच्च त्वदन्यस्य सर्वमात्मेति शासनात् । ११२ ।। </p>
				<p>अहं ममेत्यविद्याधीः सहेतुर्नाशिता यदा ।।<br />पूर्णात्मनि तदा दृष्टे कः कस्मै किं प्रदित्सति ।। ११३ ।।</p>
			<div class="authorline">इति श्रीबृहदारण्यकोपनिषद्भाष्यवार्तिके चतुर्थाध्यायस्य द्वितायं कूर्चब्राह्मणम् </div>
		</div>
		<div class="section" type="brahmana" id="BRVS_C04_S03">
			<div class="sname">॥ तृतीयं ब्राह्मणम्  ॥</div>
			
			<div class="authorline"></div>
		</div>
		<div class="section" type="brahmana" id="BRVS_C06_S04">
			<div class="sname">॥ चतुर्थं ब्राह्मणम् ॥</div>
			
		</div>
		<div class="section" type="brahmana" id="BRVS_C06_S05">
			<div class="sname">॥ पञ्चमं ब्राह्मणम्   ॥</div>
			
			
		</div>		
		<div class="authorline">त्रयोदशैव ज्ञेयानि पञ्चमेऽस्मिन्समासतः ।।<br />शतानि वार्तिकग्रन्थे षष्ठे वक्ष्याम्यतः परम् ।।</div>
		<div class="authorline">इति श्रीमत्परमहंसपरिव्राजकाचार्य श्रीसुरेश्वराचार्यविरचिते बृहदारण्यकोपनिषद्भाष्यवार्तिके तृतीयोऽध्यायः</div>
</div>
</body>
	
